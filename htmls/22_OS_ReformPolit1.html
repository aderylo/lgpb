<head>
	<meta charset="UTF-8">
</head>
<p>KORPUS= Obrady Okrągłego Stołu</p>
<p>ZESPÓŁ= Zespół do spraw Reform Politycznych</p>
<p>TYTUŁ= STENOGRAM z szóstego posiedzenia Zespołu do spraw Reform Politycznych</p>
<p>DATA= 22 marca 1989 r.</p>
<p>SYGNATURA= 9540/4</p>
<p>INW= 46001</p>
<p>TEKST=</p>
<p>Stenogram z posiedzenia Zespołu do spraw Reform Politycznych w dniu 22 marca 1989 r.</p>
<p>/Obradom przewodniczy <em>ob. Bronisław Geremek</em>./</p>
<p><em>Przewodniczący:</em></p>
<p>Szanowni Państwo! Otwieram kolejne posiedzenie Zespołu do spraw Reform Politycznych. Ostatnie nasze posiedzenie zakończyło się w późnych godzinach wieczornych było to świadectwo tego, że wiele jeszcze spraw pozostaje przed nami do dyskusji i do przedstawienia wstępnego stanowiska, określenia możliwości zbliżenia i możliwości consensusu.</p>
<p>Myślę, że w chwili obecnej mamy świadomość tego, że we wszystkich tych sprawach dotyczących reformy centralnych organów państwa, wiele jeszcze pozostaje do omówienia. Nie kryję, że nasza strona z pewnym niepokojem stwierdza, że w tym późnym już etapie naszych prac tak wiele jeszcze jest spraw spornych, nieomówionych i nadal będących przedmiotem rozbieżności. Sądzimy, że w tak ważnych i zasadniczych dla przyszłości kraju sprawach obowiązuje nas pełne poczucie odpowiedzialności i myślę, że dzisiejsza dyskusja w tym duchu właśnie będzie prowadzona.</p>
<p>Program nasz jest tak obszerny, że wydaje się, już w tej chwili stwierdzić możemy, że nie będziemy w stanie na dzisiejszym posiedzeniu tego omówić i już teraz wypada myśleć o następnym posiedzeniu, czy to jeszcze przed świętami, czyli w piątkowy dzień wielkiego tygodnia, czy też po świętach. Myślę, że w tej sprawie trzeba będzie podjąć decyzje.</p>
<p>Chcę powiedzieć, że program poprzedniego posiedzenia pozostawia przed nami sprawy sporne dotyczące urzędu Prezydenta, Senatu, ordynacji wyborczej do Sejmu i Senatu, ponadto zaś - zgodnie z zapowiedzią zebrania przewodniczących zespołów - takie sporne sprawy podzespołu sądownictwa i prawa.</p>
<p>Do zespołu naszego zostały, także skierowane pewne sprawy Podzespołu Oświaty, Nauki i Postępu Technicznego, ponadto zaś Podzespół do spraw Zdrowia jedną z dyskutowanych spraw przekazuje z próśb o rozpatrzenie do zespołu reform politycznych. Jest to sprawa pracowników zdrowia zwolnionych z pracy, pozwolę sobie przeczytać tę propozycję, która została przekazana przez podzespół zdrowia do naszego zespołu.</p>
<p>„Strona solidarnościowo-opozycyjna podzespołu do spraw zdrowia uznaje za konieczne przywrócenie do pracy na równorzędne utracone stanowiska pracowników służby zdrowia represjonowanych z przyczyn politycznych po 13 grudnia 1981 roku oraz wyrównanie im poniesionych strat moralnych.</p>
<p>Postuluje się powołanie komisji mieszanej, rozpatrującej powyższe sprawy, do której poszkodowani zgłaszaliby się do końca maja.</p>
<p>Powyższe stanowisko zostaje przekazane zespołowi reform politycznych z poparciem wszystkich stron obrad, podzespołu do spraw zdrowia”.</p>
<p>Proszę zatem w liście spraw, które przed nami stoją, także o uwzględnienie sprawy wniesionej przez podzespół służby zdrowia.</p>
<p>I wreszcie pozostaje sprawa dokumentu końcowego zespołu reform politycznych, który opracowuje grupa robocza wyłoniona przez nas - dwustronna grupa robocza, i który także musi zostać przedstawiony naszemu zespołowi.</p>
<p>Taka jest lista spraw. Proponuję, ażebyśmy przeszli do kontynuowania poprzedniego naszego posiedzenia, a zatem ażebyśmy przeszli do dalszej dyskusji, przy czym prosiłbym, ażeby kolejność dyskusji dotyczącej naczelnych organów państwa była następująca, ażebyśmy rozpoczęli od urzędu Prezydenta, przeszli następnie do instytucji Senatu i następnie do ordynacji wyborczej do Senatu i do Sejmu.</p>
<p>Czy pan przewodniczący zgadza się na te propozycje?</p>
<p><em>Ob. Janusz Reykowski:</em></p>
<p>Chcąc okazać maksimum albo postawę koncyliacyjną w pełni się zgadzam wobec tego z propozycją prof. Geremka. Chciałbym dodać tylko takie stwierdzenie. Ja myślę, że wszyscy zdajemy sobie sprawę z tego, przed jakim trudnym zadaniem nasze zespoły stanęły. Z jednej strony mamy do czynienia i mam nadzieję, że jest w tej sprawie pełna świadomość, z ogromnie śmiałym procesem reform, który właśnie inicjujemy i który podejmujemy.</p>
<p>Z drugiej strony wiadomo, że realizacja tak śmiałego procesu reform w całej jej złożoności musi powodować, że są między nami różnice zdań, nie taję, że te różnice zdań są nie tylko w tej płaszczyźnie między dwoma stronami stołu, ale również wewnątrz zespołów i byłbym się dziwił, gdyby było inaczej po waszej stronie.</p>
<p>Sądzę więc, że musimy być, zdając sobie sprawę z pewnej złożoności, musimy liczyć się z tym, że po prostu nie przychodzi nam łatwo usuwanie wszystkich tych rozbieżności, które nieuchronnie przed nami stoją. Mam jednak nadzieję, że uda nam się pogodzić co do takiej strategii, że wśród tych rozbieżności są kwestie główne, ważne, podstawowe i szczegółowe, których rozwiązanie może być wielowariantowe i w których trzeba po prostu na jakieś się zgodzić.</p>
<p>Dlatego też namawiałbym nas wszystkich, abyśmy największą uwagę poświęcili temu, co jest istotne dla uruchomienia naszego procesu reform, czy też nadania mu nowego kierunku.</p>
<p>Chciałbym, przyjmując propozycję trybu obradowania... rozumiem, że sytuacja nasza jest następująca - został przedstawiony projekt zmian w Konstytucji PRL, zmian które obejmowały powstanie nowych instytucji, instytucji Prezydenta, instytucji drugiej izby czy Senatu. Ten projekt był przedmiotem debat grup roboczych. W wyniku tego powstały uwagi i zastrzeżenia do nich, niektórych punktów tych zmian, zastrzeżenia skierowane pod adresem autorów czyli strony koalicyjno-rządowej, w związku z tym może rozpoczniemy od przedstawienia naszego stanowiska co do przedstawionych zastrzeżeń.</p>
<p>Chciałbym udzielić głosu panu Andrzejowi Gduli.</p>
<p><em>Ob. Andrzej Gdula:</em></p>
<p>W artykule 25 jest propozycja strony opozycyjno-solidarnościowej do takiej procedury, takiego unormowania, które jak rozumiem stawiałoby omawianie ustaw wszystkich w jednakowej pozycji bez wymieniania ustawy budżetowej i planu społeczno-gospodarczego jako problemu odrębnego.</p>
<p>Z równoczesnym określeniem gotowości do ograniczenia terminu, w jakim Senat rozpatrywałby obydwie - ustawy. Zgadzając się co do konieczności rozpatrywania przez Senat podejmowanych ustaw przez Sejm, chcieliśmy równocześnie prosić o rozważenie czy ze względu na sprawność działania parlamentu nie można byłoby przyjąć takiego zapisu, który nie zobowiązywałby Senat - tu obligatoryjnie do rozpatrzenia - wszystkich ustaw i zgłaszania swoich opinii, ale by powiedzmy Prezydium Senatu, bądź może cały Senat miał możliwość wyboru, to znaczy, że będą ustawy, co do których według własnego uznania będzie się odnosił i będzie udzielał uwagi, jak również ustawy, co do których po prostu według własnego uznania nie będzie składał żadnych uwag, będą one po prostu przechodziły na zasadzie przyjęcia ich bez zgłaszania tutaj swojej opinii i wtedy Sejm jeżeli nie uzyskuje tej opinii w określonym terminie dobrze by było, żeby nie był to jakiś zbyt długi termin - normalnie podejmuje swoją działalność legislacyjną.</p>
<p>Bylibyśmy również i za tym, by ta formuła wtedy traktowała wszystkie ustawy po prostu jako - bez wyszczególniania ich w konstytucji - osobno, przyjmując, że budżet jest podejmowany w formie ustawy w związku z czym ta każda ustawa jest rozpatrywana przez Senat, i Senat udziela tej opinii.</p>
<p><em>Ob. Janusz Reykowski:</em></p>
<p>Jest także w sprawie budżetu możliwość alternatywna, za którą byśmy optowali, mianowicie ustawa budżetowa - jak wskazuje na to wieloletnie doświadczenie Sejmu jest ustawą, która po pierwsze ma bardzo ważne znaczenie dla funkcjonowania państwa, jest bardzo długo przygotowywana i zwykle jeśli tak można powiedzieć może nie jest to zbyt ładne, ale trzeba to powiedzieć jest przygotowywana w ostatniej chwili, przed Bożym Narodzeniem.</p>
<p>W związku z tym wprowadzenie dalszego okresu miesięcznego czy 2-tygodniowego na jej rozpatrywanie może być szczególnie dla działalności państwa sytuację niekorzystną.</p>
<p>Propozycja, którą wysuwamy jest zatem taka, aby projekt ustawy budżetowej był kierowany równocześnie do Sejmu i Senatu i opiniowany, wpływałaby opinia Senatu do Sejmu w trakcie tego kiedy Sejm ją rozpatruje, czyli byłby inny tryb rozpatrywania ustawy budżetowej, niż innych.</p>
<p>Proponujemy także, aby Senat wydawał opinię co do planów społeczno-gospodarczych, opiniował je, bo to nie jest ustawa, tylko... ale to może mieć znaczenie dla przyszłego tworzenia budżetu i stąd też wydawałoby się pożyteczne aby Senat miał możność co do jej wypowiadania się.</p>
<p><em>Ob. Andrzej Gdula:</em></p>
<p>Następnie jest propozycja państwa, by art. 25 ustęp 5 przeredagować tak, by udzielenie absolutorium odbywało się na wniosek i Sejmu, i Senatu, przy czym w wypadku różnicy Sejm większością 3/5 znosiłby veto Senatu.</p>
<p>Proponujemy, by Senatu nie wyposażać w uprawnienia votum nieufności, czy też zaufania dla rządu. Jest tutaj możliwość opinii Senatu, bo jest to tak jak do każdej ustawy i ten problem byłby skonsumowany w ramach ogólnego rozwiązania - ustosunkowania się do ustaw, natomiast nie wiązalibyśmy Senatu z absolutorium, które jest uprawnieniem Sejmu.</p>
<p><em>Ob. Janusz Reykowski:</em></p>
<p>Jak państwo pewnie pamiętacie w trybie, w którym zgłaszana była propozycja Senatu jako drugiej izby, proponowana była taka filozofia, aby Senat sprawował niejako pewien wpływ nadzorczy czy kontrolny w stosunku do działalności ustawodawczej Sejmu. Sejm sprawuje kontrolę nad rządem, a Senat byłby miał tę sferę. I ta propozycja, która w art. 25 była przedstawiana wychodziłaby poza tę regułę.</p>
<p>Proponujemy ją zachować nietkniętą, ale pewna pośrednia forma została w tej chwili przez pana Andrzeja Gdulę przedstawiona.</p>
<p><em>Ob. Andrzej Gdula:</em></p>
<p>Następna zmiana dotyczy art. 28a ust. 1 i jest propozycja zmiany redakcji, że Prezydenta Polskiej Rzeczypospolitej Ludowej pierwszej kadencji wybiera Sejm i Senat połączone w Zgromadzenie Narodowe, w przypadku opróżnienia urzędu Prezydenta pierwszej kadencji wybór następuje do końca pierwszego okresu 6-letniej kadencji.</p>
<p>W projekcie, który myśmy przedkładali, wydaje się, że wszystkie te elementy, o które państwu chodzi są zawarte. Jest to kwestia bardziej powiedziałbym taka może propagandowa niż merytoryczna i my byśmy jednak proponowali, by art. 28a w pkt. 1, 2, 3 pozostawić w tej redakcji, jak było to przez nas zaproponowane.</p>
<p>Rozumiemy intencje, jakie tutaj przyświecały sądzę jednak, że nie ma jakiegoś niebezpieczeństwa politycznego i te nasze zapisy są... wydają się do przyjęcia.</p>
<p>Następnie art. 28f ust. 4 jest propozycja strony opozycyjnej innego ujęcia tego artykułu, a mianowicie, że Prezydent Polskiej Rzeczypospolitej Ludowej ratyfikuje umowy międzynarodowe, międzynarodowe umowy polityczne, wojskowe, traktaty pokojowe jak również międzynarodowe umowy gospodarcze, a w szczególności dotyczące wieloletniej współpracy gospodarczej, bądź nakładające zobowiązania ekonomiczne na Polską Rzeczpospolitą Ludową, uczestnictwa w organizacjach międzynarodowych oraz umowy międzynarodowe, które powodują zmianę ustaw bądź do wykonania, których potrzebna jest ustawa, wymagająca przed ich ratyfikacją uprzedniej zgody wyrażonej w formie ustawy.</p>
<p>Alternatywnie proponuje się, aby wszystkie umowy przeznaczone do ratyfikacji, prezydent kierował do opinii Senatu. W przypadku opinii negatywnej wymagającej 2/3 głosów zgoda na ratyfikację przechodziłaby do uprawnień Senatu, przepraszam Sejmu.</p>
<p>W propozycji, którą myśmy składali jest to ujęcie bardziej proste, nie ma tyle uwarunkowań i uważamy, że biorąc pod uwagę tryb pracy i fakt, iż wszystkie umowy o charakterze ekonomicznym, gospodarczym są przygotowywane przez odpowiednie organa administracji państwowej lub konkretne podmioty, to takie ograniczanie po prostu prezydenta w ratyfikowaniu umów chyba jest nadmierne. Prosilibyśmy rozważyć by możliwość ratyfikacji pozostawić urzędowi Prezydenta w tej formie, jak proponowaliśmy.</p>
<p>Czy towarzysz przewodniczący chciałby coś dodać?</p>
<p><em>Ob. Janusz Reykowski:</em></p>
<p>Z tym, że pod rozwagę także bralibyśmy taki wariant, w którym międzynarodowe umowy, które dotyczą praw obywateli i ewentualnie mają poważne konsekwencje gospodarcze byłyby przez Sejm rozpatrywane, czyli że potrzebna byłaby tam zgoda w formie ustawy. Czyli żeby wyodrębnić podkategorie umów międzynarodowych, wymienione przeze mnie w tej chwili jako takie, które miałyby... w których byłaby uchwała lub też forma ustawy, to jest jeszcze też do namysłu, byłyby... stawałyby na porządku dnia Sejmu.</p>
<p><em>Ob. Zdzisław Jarosz:</em></p>
<p>Czy tam włączona byłaby też sprawa tych umów ratyfikowanych, które skutkują ustawą, bo tam o to chodziło.</p>
<p>Tak, bo pan profesor tego nie wymienił w tej chwili.</p>
<p><em>Ob. Janusz Reykowski:</em></p>
<p>W zasadzie przyjmuje się tu założenie, że jeśli jakieś zobowiązanie międzynarodowe ma ten charakter, iż wymaga ono czynności Sejmu typu ustawowego, to Sejm powinien być w to włączony.</p>
<p>Przy czym nie zaproponowaliśmy w tym momencie konkretnych formuły tego, tylko przedstawiamy ideę co do sposobu rozwiązania.</p>
<p><em>Ob. Zdzisław Jarosz:</em></p>
<p>Przepraszam bardzo formuła mogłaby być, jak mi się wydaje taka, że w punkcie nawet tym 28f-4 jako ciąg dalszy, że ratyfikowanie, ratyfikacja umów międzynarodowych mających zasadnicze znaczenie gospodarcze lub pociągających za sobą zmiany w ustawodawstwie wymaga uprzedniej zgody Sejmu wyrażonej w formie ustawy, co by oczywiście implikowało, że bierze w tym również Senat, tak jak przy uchwalaniu każdej ustawy.</p>
<p><em>Ob. Andrzej Gdula:</em></p>
<p>Artykuł 28 dotyczy zmian w następującym kierunku, iż akty urzędowe Prezydenta, za wyjątkiem aktów dotyczących polityki zagranicznej oraz obronności kraju, wymagają dla swej ważności podpisu prezesa Rady Ministrów, który przez podpisanie aktu bierze za nie odpowiedzialność.</p>
<p>Rozbieżność dotyczy sformułowania aktu urzędowego, propozycja strony opozycyjno-solidarnościowej brzmi: akty realizowane w wykonywaniu konstytucyjnych uprawnień prezydenta.</p>
<p>Więc dla naszej strony sama idea kontrasygnaty jest do przyjęcia i podjęlibyśmy tutaj stosowną dyskusję, natomiast jesteśmy również za utrzymaniem uprawienia prezydenta co do możliwości podejmowania dekretów z mocą ustawy doredagowania, byłaby też kwestia samego pojęcia aktów urzędowych.</p>
<p>Następnie art. 29 ust. 2 propozycja strony opozycyjno-solidarnościowej zmierza do skreślenia tego aktu, ewentualnie proponuje się wprowadzenie konstruktywnego votum nieufności, ewentualnie sformułowanie, iż rozwiązanie Sejmu przez prezydenta następuje w przypadku, jeżeli Sejm nie jest w stanie w ciągu 3 miesięcy powołać rządu.</p>
<p>Proponujemy przyjęcie następującego zapisu: art. 29 pkt 2: „Jeżeli Sejm nie jest w stanie wykonywać swoich obowiązków konstytucyjnych, a w szczególności nie powołuje rządu w ciągu 3 miesięcy, prezydent może rozwiązać Sejm”.</p>
<p>Art. 30 propozycja strony solidarnościowo-opozycyjnej zmierza do skreślenia w całości tego artykułu, ewentualnie proponuje się powołanie urzędu wiceprezydenta. Sprzeciw dotyczy ujęcia w Konstytucji Rady Prezydenckiej. Przyjmujemy pogląd waszej strony w tej sprawie, proponując równocześnie rozważenie rezygnacji w ogóle z Rady Prezydenckiej, a uczynienie - stworzenie prawnych możliwości powoływania przez Sejm na wniosek prezydenta sekretarzy stanu, którym prezydent mógłby powierzyć niektóre obowiązki, które wykonywać powinien jako organ państwowy. Powiem wprost - nie ma tutaj żadnych chęci obudowywania prezydenta kolejnymi etatami, natomiast obawiamy się, że przy licznych obowiązkach może nastąpić swoiste zamulenie tego urzędu drobiazgami, obowiązkami, których nie da się uniknąć typu protokolarnego i inne, i aby stworzyć możliwość swobodniejszego po postu działania prezydenta, zamiast rady czy obudowywania prezydenta innymi ciałami można by powołać 2-3 sekretarzy stanu, którzy by niektóre po prostu zadania wykonywali.</p>
<p>Bez powoływania urzędu wiceprezydenta. Natomiast reszta, by pozostawała tak jak proponowaliśmy.</p>
<p>Art. 31 strona opozycyjna nie wyraża zgody na wydawanie przez prezydenta dekretów z mocą ustawy. Proponujemy jednak pozostawienie tych uprawnień. Ja jeszcze na końcu wypowiem takie zdanie, co nami kieruje, jaką tutaj filozofią kierowaliśmy się.</p>
<p>Następnie art. 33.</p>
<p><em>Ob. Janusz Reykowski:</em></p>
<p>Z tym jednak, że dekrety które miałby wydawać prezydent, powinny być wydawane i tu można jedną z dwóch formuł użyć albo na wniosek rządu, albo miałyby być one kontrasygnowane przez rząd, tak więc nie chodzi o to - czy raczej chodzi o to, że i w dalszym ciągu odpowiedzialność parlamentarna za te dekrety, wtedy kiedy one podlegają zatwierdzeniu, czy ocenie przez parlament, ona obejmuje również przede wszystkim rząd jako to ciało, które ów dekret kontrasygnuje.</p>
<p><em>Ob. Andrzej Gdula:</em></p>
<p>Art. 33 propozycja strony opozycyjno-solidarnościowej brzmi: że prezydent może wprowadzić na okres 3 miesięczny stan wyjątkowy na części lub na całym terytorium PRL, jeżeli zagrożone zostało wewnętrzne bezpieczeństwo państwa lub w razie klęski żywiołowej. Wraz z wprowadzeniem stanu wyjątkowego prezydent zwołuje Sejm i Senat. Przedłużenie stanu wyjątkowego tylko raz na 3 miesiące może nastąpić w wyniku zgodnych uchwał Sejmu i Senatu, podjętych bezwzględną większością głosów w obecności co najmniej połowy członków każdej izby.</p>
<p>Tak jak państwo wiedzą w chwili obecnej nie ma w regulacjach prawnych żadnego okresu. Mówi się tylko, że na określony czas stan wojenny się wprowadza, natomiast nie było - czy stan wyjątkowy - nie było tych ograniczeń czasowych, jak również nie było innych, które pojawią się wraz z nowymi organami władzy państwowej.</p>
<p>Proponujemy przyjąć całą filozofię, jaką państwo zawarli w tym wniosku z korektami w następującej sprawie: Prezydent może wprowadzić na okres trzech miesięcy stan wyjątkowy na części lub na całym terytorium PRL jeżeli zagrożone zostało wewnętrzne bezpieczeństwo państwa lub w razie klęski żywiołowej.</p>
<p>Proponujemy skreślenie tej części, że wraz z wprowadzeniem stanu wyjątkowego prezydent zwołuje Sejm i Senat. Ponieważ okres trzech miesięcy jest takim niezbyt długim przecież okresem, natomiast proponujemy przyjąć, by przedłużenie stanu wyjątkowego mogło nastąpić tylko raz po 3 miesiącach w wyniku uchwały Sejmu podjętej bezwzględną większością głosów.</p>
<p>Jednym słowem bez konieczności zgromadzenia narodowego, bo wtedy tutaj obydwie izby by musiały zatwierdzać to i stan wyjątkowy byłby tylko na okres 3 miesięcy, i po 3 miesiącach musiałaby być tutaj zgoda Sejmu. I oczywiście tylko raz można byłoby przedłużać ten okres.</p>
<p>Następnie ust. 4, że w okresie trwania stanu wyjątkowego Sejm nie może się rozwiązać, a w przypadku upływu kadencji ulega ona przedłużeniu na okres 3 miesięczny po zakończeniu stanu wyjątkowego - przyjmujemy państwa propozycję.</p>
<p>Ust. 5 w okresie trwania stanu wyjątkowego nie może być zmieniona Konstytucja i ordynacja wyborcza. Przyjmujemy państwa propozycje w tej sprawie.</p>
<p>Art. 36 proponujemy nieco zmodyfikować propozycję, że za zgodą Senatu. Chodzi o powołanie Prezesa Najwyższej Izby Kontroli, ale by powołanie Prezesa Najwyższej Izby Kontroli odbyło się za opinią Senatu, a nie zgodą.</p>
<p>W tym miejscu trochę muszę skomplikować sytuację, po głębszej analizie prosilibyśmy o rozważenie innego rozwiązania, dotyczącego rzecznika praw obywatelskich, a mianowicie by Sejm jednak był gospodarzem i by ta funkcja Prezesa Najwyższej Izby Kontroli również rzecznik praw obywatelskich był wybierany przez Sejm za opinią Senatu.</p>
<p>To właściwie byłyby wszystkie sprawy, dotyczące urzędu Prezydenta, które jeszcze nie były uzgodnione. Pozostałe sprawy w zespole roboczym w dniu wczorajszym zostały uzgodnione i przyjęliśmy je do realizacji.</p>
<p><em>Przewodniczący:</em></p>
<p>Dziękuję bardzo.</p>
<p>Proszę pana przewodniczącego o zgodę na 5 minutową przerwę.</p>
<p>Jeżeli mogę skorzystać z okazji i przypomnieć, że pan Andrzej Gdula nie wypełnił swojego przyrzeczenia, nie otrzymaliśmy projektów aktów dla wszystkich uczestniczących. Jest bardzo trudno uczestniczyć w dyskusji, nie mamy propozycji, które zostały zgłoszone do Sejmu. Zmian konstytucyjnych, odwołujemy się do artykułów i ustępów, a nie mamy tego przed oczyma. Mamy jeden egzemplarz.</p>
<p>Może teraz można nawet to zrobić.</p>
<p>/Przerwa./</p>
<p></p>
<p>/Po przerwie./</p>
<p><em>Ob. Marcin Król:</em></p>
<p>Chciałem z przyjemnością oświadczyć, że wiele rzeczy się posunęło naprzód. I podkreślić te - co naprzód.</p>
<p>Mianowicie jak rozumiem nie do końca klarowność we wszystkim, bo nie robimy formuł prawniczych w tej sekundzie - jak rozumiem sprawa budżetu jest wyjaśniona, w ten sposób, że budżet trafia równocześnie do obu izb po prostu i odpowiednim trybem już jest zgodny z przepisami każdej izby. To byłaby sprawa jasna.</p>
<p>W sprawie absolutorium Senat wyraża opinię, przyjmujmy tę koncepcję.</p>
<p>W sprawie ratyfikacji, jak rozumiem po prostu chodzi o to, żeby została ta formuła określona precyzyjniej i myślę, że chyba nie w gronie nas wszystkich, bo nie ma sensu, to w gronie kilkuosobowym ona mogłaby być dopracowana, to co mówił pan prof. Reykowski - wydaje się nam w zasadzie do przyjęcia, tylko być może dopracowanie byłoby tutaj niezbędne.</p>
<p>W sprawie aktów urzędowych Prezydenta...</p>
<p><em>/Głos z sali:</em> czy mógłby pan powołać się na numery?./</p>
<p>Bardzo proszę. Budżet to jest art. 25 i absolutorium to jest ten sam artykuł, w sprawie ratyfikacji to jest art. 28f, ustęp 4, jak rozumiemy zasada jest przyjęta natomiast szczegółowa precyzacja formuły jest potrzebna. W sprawie artykuł 28f ust. 2 chodzi znowu o to słowo: „urzędowe”, nam się ciągle wydaje, że ta formuła druga przez nas zgłoszona jest formułą zadowalającą w pełnieniu swoich funkcji konstytucyjnych. Rozumiemy o co chodzi i jak się zdaje to wyróżnia te zasadnicze funkcje prezydenta, a nie jakieś drobiazgi itd.</p>
<p>Więc wydaje się, że byłoby to do przyjęcia, ale możemy jeszcze to ustalić szczegółowiej. W sprawie propozycji sekretarzy stanu nie zgłaszamy żadnego sprzeciwu. W sprawie art. 33 proponowalibyśmy tylko jednak jedną poprawkę redakcyjną, to chyba nie jest istotne: najwyżej na 3 miesiące, a nie na 3 miesiące, żeby nie zobowiązywać prezydenta, że musi na 3 miesiące. Wystarczy najwyżej na 3 miesiące, bo może na 2 chcieć.</p>
<p><em>Ob. A. Gdula:</em></p>
<p>Propozycja redakcyjna jest następująca: żeby to było mniej więcej tak: że prezydent może wprowadzić stan wyjątkowy na części lub całym terytorium - itd. i dalej napisać - jeżeli stan wyjątkowy będzie wymagał wydłużenia ponad 3 miesiące, należy sprawę skierować do Sejmu, po zaciągnięciu opinii Senatu, jeżeli będzie wymagał ponad 3 miesiące, to propozycja jest taka, że wprowadza stan wyjątkowy nie mówiąc na ile, a jeżeli wymaga ponad 3 miesiące, to wchodzi do Sejmu.</p>
<p><em>Ob. Marcin Król:</em></p>
<p>Natomiast obstawalibyśmy przy tym, żeby jednak przedłużał Sejm i Senat, ze względu na powagę zagadnienia po prostu i jednak, żeby ten Senat coś miał.</p>
<p>Przedłużał na następne 3 miesiące, czy też zgoda uchwała obu izb. </p>
<p>I to to wszystko co wydaje nam się całkowicie do zaakceptowania, bądź do ustaleń redakcyjnych jak gdyby. Pozostaje kilka pytań i kilka spraw do dalszych dyskusji. Ja wymienię dwa pytania, pozostałe osoby myślę wymienią inne.</p>
<p><em>Przewodniczący:</em></p>
<p>Jeśli można, to ja bym proponował pytania później, a teraz tylko stanowisko proszę.</p>
<p><em>Ob. Jerzy Ciemniewski:</em></p>
<p>Ja chciałem powiedzieć o tych sprawach, przy których propozycje strony koalicyjno-rządowej nas nie zadowalają. To jest sposób wyboru prezydenta. My w dalszym ciągu obstajemy przy tym, żeby regulacja konstytucyjna dotyczyła jednak prezydenta pierwszej kadencji, pozostawiając sprawę otwartą dalszej procedurze wyborczej w przypadku następnych kadencji.</p>
<p>Druga sprawa, która jest dla nas sprawą natury zasadniczej to kwestia dekretów z mocą ustawy. Uważamy, że tego rodzaju uprawnienie prezydenta, który przecież nie jest tak jak obecnie Rada Państwa emanacją parlamentu, tylko jest odrębnym innego typu organem, który nie może zastępować parlamentu w jego zasadniczej funkcji, jaką jest funkcja ustawodawcza, żeby jednak strona koalicyjno-rządowa zgodziła się na rezygnację z tego uprawnienia prezydenta.</p>
<p>Przypominam, że w praktyce w ciągu od 1957 roku dekrety były wykorzystywane bardzo rzadko. W związku z tym naprawdę nie ma co łamać tej konstrukcji dość klarownej przez wprowadzenie tego rodzaju uprawnienia. Sprawy podstawowej wagi są w tej chwili uregulowane i tutaj nie ma... natomiast proponujemy ewentualnie zmianę trybu pracy Sejmu i zastąpienia systemu sesyjnego, systemem pracy permanentnej, to nie znaczy, że Sejm miałby bez przerwy być zwoływany na posiedzenia, tylko po prostu nie byłoby tych okresów międzysesyjnych. Prezydium Sejmu mogłoby zwołać w każdej chwili posiedzenie. I to jest takie otwarcie na sprawę pilnego uregulowania jakiejś kwestii ustawodawczej.</p>
<p>Kolejna sprawa, która jest dla nas nie do przyjęcia to sprawa takiej formuły rozwiązywania Sejmu jaka jest przyjęta z powodu nie wykonywania konstytucyjnych obowiązków. No to jest formuła bardzo szeroka. Myśmy tutaj wystąpili z propozycją skonkretyzowania. Jeżeli nie może powołać rządu w ciągu 3 miesięcy i to chyba sprawę jednak załatwia. Natomiast ten brzydko mówiąc wytrych, który jest sformułowany tutaj jest chyba zbyt szeroki.</p>
<p>My przewidujemy o czym nie było mowy, szczególną sytuację, kiedy Sejm i Senat nie mogą porozumieć się w sprawie zmiany Konstytucji i na tę okoliczność przewidujemy tam po powtórnym rozpatrzeniu takiego wniosku o zmianę Konstytucji, możliwość rozwiązania przez prezydenta izb. I to byłyby te dwie sytuacje konstytucyjne, precyzyjnie określone, gdzie prezydent mógłby rozwiązać izby. Jeżeli przez 3 miesiące nie może być powołany rząd i jeżeli w sprawie zmiany Konstytucji izby się nie mogą porozumieć.</p>
<p>Wreszcie kolejna sprawa, na którą nie otrzymaliśmy odpowiedzi, to jest sprawa veta zawieszającego przewidziana w tym projekcie. To jest, przewiduje się możliwość zwrócenia przez prezydenta ustawy do ponownego rozpatrzenia przez - to jest art. 24 ust. 5. Chciałem przypomnieć, że ust. 4 tego samego artykułu przewiduje, że przed podpisaniem ustawy prezydent może wystąpić do Trybunału Konstytucyjnego z wnioskiem o stwierdzenie zgodności ustawy z Konstytucją. I to jest przepis, który w naszym przekonaniu jest wystarczający. I oczywiście, że jeżeli Trybunał Konstytucyjny stwierdzi, że uchwalona już ustawa jest niezgodna z Konstytucją, to sprawa wraca do Sejmu i jest ponownie rozpatrywana, zgodnie - jak rozumiemy - z sugestiami, za którymi stoi autorytet Trybunału Konstytucyjnego.</p>
<p>Natomiast stworzenie jeszcze możliwości w której prezydent może odmówić mając takie uprawnienia w kwestii kierowania do Trybunału Konstytucyjnego ustaw, wydają nam się zbyt daleko idące i myśmy wczoraj ten problem podnosili.</p>
<p>To były te kwestie, w spranie których mamy różne stanowisko aniżeli przedstawione tutaj.</p>
<p>Natomiast jeszcze raz chciałem przypomnieć, że również to nie jest sprawa bagatelna, w kwestii stanu wyjątkowego nasz postulat jest taki, żeby jednak Senat był tutaj równouprawnionym członkiem w podejmowaniu tej decyzji o przedłużenia stanu wyjątkowego.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Ponadto kilka pytań z naszej strony jest. Proszę bardzo - kto?</p>
<p><em>Ob. Janina Zakrzewska:</em></p>
<p>Ja chciałam popytać o sprawy dotyczące jeszcze sposobu uchwalania budżetu i Narodowego Planu Gospodarczego. Bo wydaje się, że to jest bardzo interesujący i dobry pomysł takiego zapisu, że projekt budżetu kieruje się jednocześnie do Sejmu i Senatu, ale czy... z tego nie było dla mnie jasne, czy z tego przedłożonego przez panów sposobu procedowania, z budżetem i z Narodowym Planem Gospodarczym można zrozumieć - patrzę na art. 21 - i czy na przykład czy to oznacza, że Sejm uchwala corocznie budżet - przepraszam art. 25 pkt 2 - Sejm uchwala corocznie budżet państwa w formie ustawy oraz że Sejm uchwala również Narodowe Plany Społeczno-Gospodarcze na okresy kilkuletnie w formie ustawy?</p>
<p>Jeżeli tak, to byłoby zapisane, bo to byłoby dla mnie jasne, że ta procedura z ustawami budżetowymi i Narodowymi Planami Gospodarczymi przechodzi taką samą senacką procedurę jak wszystkie inne ustawy, to jest dodatkowy zapis właśnie słuszny, że te kierowane są wyjątkowo, że dwie ustawy jednocześnie do obu izb ze względu na pośpiech i konieczność skoordynowania, nie przedłużania dyskusji nad nimi.</p>
<p>Ale czy ja to dobrze zrozumiałam? Czy taki zapis jest przewidziany? Dlatego, że teraz jest inna procedura, jeden akt jest stawą, drugi akt jest uchwałą i tutaj w takim przyjęciu jak w art. 25 to byłoby sprzeczne z tym co panowie proponowali, czego nasza strona się domagała.</p>
<p><em>Ob. Janusz Reykowski:</em></p>
<p>Tu są dwa - prosiłbym, aby prawnicy mnie poprawili, ale moje rozumienie tego cośmy zaproponowali jest takie, co się tyczy budżetu to, to ma formę ustawową, to jest ustawa o budżecie, ale ze względów wyłuszczonych wyżej proponujemy inny tryb procedowania wobec niej, ten równoczesny. Co się tyczy planów narodowo-gospodarczych - to o ile wiem to nie są ustawy, tylko uchwały i one nie są przewidziane wobec tego do kierowanie do Sejmu -przepraszam: Senatu, bo tylko ustawy miały być.</p>
<p>Tak że to jest w trybie wyjątkowym zaproponowane, ze względu na wagę tychże spraw, w szczególności zaproponowane jest, żeby ta uchwała Sejmu dotycząca planu była opiniowana przez Senat. Taka była tu propozycja, ale to nie jest ustawa.</p>
<p><em>Przewodniczący:</em></p>
<p>Prosiłbym, żeby sprawy Senatu w tej chwili pozostawić na późniejszą naszą dyskusję, tak jak się umówiliśmy. W tej chwili omawiamy sprawy tylko urzędu prezydenckiego i kompetencji Prezydenta.</p>
<p>Czy są jeszcze pytania z naszej strony?</p>
<p>Nie ma. Zatem jakie stanowisko mają nasi partnerzy w sprawach wymienionych, po pierwsze w sprawie charakteru wyboru prezydenta, czy jest możliwość uzupełnienia o to słowo, które nasza strona proponuje?</p>
<p>Proszę bardzo pan Stanisław Gebethner.</p>
<p><em>Ob. Stanisław Gebethner:</em></p>
<p>Ja oczywiście nie chcę tutaj mówić za kierownictwo, ale wypowiedzieć swój głos w tych sprawach. Wydaje mi się, że propozycja tego szczególnego uregulowania pierwszej kadencji prezydenta i zastrzeżenia, że tylko na dokończenie kadencji byłby w ewentualnym przypadku opróżnienia, bo o to chodzi prawda - wybrany w tym trybie - nie ma uzasadnienia politycznego, merytorycznego, jeżeli wszyscy się godzą, jest to w istocie prowizorium konstytucyjne i że w niedługim czasie - mówi się o 1991 roku, także nie tak dokładnie to będzie to wypełnione, ma być uchwalona nowa konstytucja.</p>
<p>Więc jeżeli z góry zakładamy, że w wielu przypadkach, że są to rozwiązania tymczasowe, to wydaje mi się, że upieranie się przy takim zastrzeżeniu nie ma tutaj uzasadnień, a ewentualnie można by to w preambule do samej ustawy konstytucyjnej - jeszcze zawrzeć, że w ogóle te zmiany są na czas do uchwalenia nowej konstytucji, jako generalnie w ogóle idea tej sprawy.</p>
<p>Tak że ja osobiście bym był</p>
<p><em>Przewodniczący:</em></p>
<p>A czy można zapytać, czy możemy to traktować jako propozycję, że do preambuły zostaje wprowadzone to właśnie określenie?</p>
<p><em>Ob. Stanisław Gebethner:</em></p>
<p>Teraz sprawa druga - dekrety z mocą ustawy. Ja nie jestem wielkim entuzjastą dekretów z mocą ustawy, ale widocznie mogą być takie przypadki kiedy to się pojawi, wobec tego proponowałbym, żeby tutaj wychodząc naprzeciw tym uwagom przyjąć formułę, że te dekrety mogą być wydawane na wniosek rządu dla mnie to jest oczywiste, że tak musi być w przypadkach niecierpiących zwłoki i ewentualnie można by to jeszcze uzależnić od opinii marszałków obu izb.</p>
<p>I wydaje mi się, że to byłyby te gwarancje, żeby to uprawnienie nie było nadużywane, ale wydaje mi się, że jest to w tej chwili takie zabezpieczenie potrzebne, że mogą zajść takie przypadki, w których te dekrety będą potrzebne, aczkolwiek praktyka wskazuje, że przecież ich do tej pory nie było wiele.</p>
<p>No jeśli chodzi o sprawy rozwiązania Sejmu w tym brzmieniu jaki zaproponowany został, to ja osobiście tutaj bym bardzo gorąco prosił, aby także i podtrzymać to co zostało powiedziane w sprawie na konferencji prasowej przez rzecznika rządu, że to nie ma być jednak bonapartyzm i żeby tę formułę o niekonstytucyjnym - nie wykonywaniu konstytucyjnych uprawnień przez Sejm jednak wycofać, bo jest to uprawnienie już nawet nie bonapartystyczne, tylko monarchia absolutna. Nie można stawiać prezydenta nad parlamentem, żeby oceniał konstytucyjność działania Sejmu.</p>
<p>Natomiast gdyby doszło - oczywiście z zachowaniem, że można rozwiązać, jeżeli w jakimś określonym terminie Sejm nie jest zdolny wyłonić rządu, bo przecież o to chodzi instytucji konstruktywnego votum nieufności.</p>
<p>I druga sprawa ewentualnie gdyby była blokada ustawodawcza, ale w zasadzie jej nie przewidujemy, ponieważ zdanie Sejmu większością podjętej przeważa, więc właściwie tutaj tej sytuacji nie ma, można mówić o referendum, ale wydaje mi się, że tryb ustawodawczy i budżetowy daje takie rozwiązania, w których tutaj blokady nie powinno być.</p>
<p>W sprawie rozwiązania parlamentu usunięcia tej niefortunnej z punktu widzenia konstytucjonalistów mogę powiedzieć, że chyba mówię w imieniu wszystkich polskich konstytucjonalistów, ale nie w imieniu kierownictwa tej strony. To jest moje stanowisko w tej sprawie art. 29 pkt 2.</p>
<p>O<em>b. Piotr Winczorek:</em></p>
<p>Proszę Państwa! Ja mam tu przed sobą tekst przemówienia posła Ryszarda Tomczewskiego, który w imieniu klubu poselskiego SD być może właśnie w tej chwili referuje nasze stanowisko w Sejmie. Oczywiście nie mogę mówić tu niczego innego niż mój kolega mówi w Sejmie. Muszę powiedzieć z zadowoleniem, że te propozycje, które zostały przedstawione przez pana Gdulę w imieniu naszej strony, a zostały zaakceptowane przez drugą stronę, znajdują się także w tym tekście. Ja mógłbym odczytać, ale szkoda na to czasu.</p>
<p>Natomiast jest kilka kwestii, które zostały podniesione jako problemy do dyskusji i chciałbym powołując się ciągle na nasze stanowisko tu czy gdzieindziej wypowiadane swoje zdanie również pod rozwagę narzucić nie jestem w stanie nikomu, przedstawić.</p>
<p>Otóż pierwsza sprawa jesteśmy od dawna zresztą przeciwko - czy właściwie może inaczej - jesteśmy za tym, aby Sejm działał stale, był Sejmem był stale gotowym, czyli znieść system sesyjny, będący pewnego rodzaju przeżytkiem dawnych epok. A zatem permanencja prac Sejmu, z tym że jesteśmy przekonani, że w pewnych sytuacjach także w czasie trwania Sejmu, który już nie ma sesji, mogłoby być pożyteczne istnienie dekretów, ale nie w każdej materii, w której Sejm może swoje stanowisko wypowiedzieć w drodze ustawy, tylko w sytuacjach wyraźnie w Konstytucji wskazanych, na przykład jakieś nagłe potrzeby wynikające z sytuacji zupełnie wyjątkowych, oczywiście to nie jest całkiem jasne, to musiałoby być doprecyzowane, ale takie, które oczywiście nie wymagają wprowadzenia stanu wyjątkowego. Tu nie o to chodzi, że dekret mógłby zastąpić stan wyjątkowy. Być może lepiej byłoby iść bardziej konsekwentnie dalej, znieść dekrety w ogóle, ale przecież w różnych krajach istnieje instytucja tak czy owak rozumianych dekretów czy zarządzeń, czy rozporządzeń prezydenckich i to wydawanych na podstawie odpowiednich upoważnień parlamentu, czy też będących prerogatywą głowy państwa,</p>
<p>A zatem nie sądziłbym, aby było celowe zupełne rezygnowanie zwłaszcza teraz z tej instytucji, ale być może w przyszłości w tym kierunku należałoby iść. Zgodziłbym się natomiast, że dekretowanie powinno być i takimi warunkami merytorycznymi, i warunkami formalnymi ograniczone, choćby przez to, że albo jest działaniem na wniosek rządu podejmowanym, za zgodą na przykład prezydiów obu izb, albo też jest działaniem, które jest ograniczone przede wszystkim przez względy merytoryczne.</p>
<p>Co do wyboru prezydenta tu przeczytam fragmencik tego przemówienia, mianowicie: Stronnictwo uważa, że zarówno zakwalifikowanie prezydenta do kategorii organów władzy, jak i niektóre z mających mu przysługiwać kompetencji zdecydowanie przemawiają za tym, aby w przyszłości wybory prezydenta następowały w drodze głosowania powszechnego. Jedynie pierwsze wybory mogłyby, a może być nawet powinny, odbywać się poprzez akt wyborczy zgromadzenia narodowego.</p>
<p>Zatem pierwsze wybory tak, następne w drodze głosowania powszechnego. Ale czy to ma się znajdować w Konstytucji to jest inna sprawa. Może być element jakiegoś porozumienia politycznego poza konstytucyjnego. Co do rozwiązania Sejmu przyłączam się właściwie do tego co mówił pan Gebethner, powinno ono być ograniczone do sytuacji jasno wskazanej w Konstytucji, albowiem to co się w tej chwili w niej mówi, jest postawieniem w istocie prezydenta ponad Sejmem, jest to jak gdyby cenzor działania Sejmu, a przecież art. 20 Konstytucji, którego nikt nie proponuje, aby zmienić mówi o Sejmie jako o organie najwyższej władzy państwowej, a skoro instytucja rozwiązania jest, ma miejsce oczywiście w systemie podziału władzy, to my jeszcze do tego stopnia rzeczy nie posuwamy, aby wprowadzać w pełni rozdział władz, ale się zbliżamy do tego stanu. Wobec tego jeżeli w dalszym ciągu Sejm najwyższym organem władzy państwowej, a mimo wszystko istnieją być może powody, żeby go rozwiązać, to te powody powinny być wskazane bardzo wyraźnie w Konstytucji, a nie przez taką klauzulę generalną jak to jest zawarte obecnie w propozycji.</p>
<p>Jesteśmy także przeciwko vetu, to nie jest tyle veto, ile to jest pewien akt promulgacji ustawy przez prezydenta, gdzie prezydent może wstrzymać ogłoszenie przez niepodpisanie tego aktu. Sądzimy, że wystarczy skierowanie przez prezydenta sprawy do Trybunału Konstytucyjnego, jeżeli stwierdzi, że istnieją uchybienia, które nie pozwala ją na uchwalenie tej ustawy w treści, w jakiej Sejm ją uchwalić raczył.</p>
<p>Są jeszcze dwie sprawy tu nie poruszane, ale ponieważ też dotyczą prezydenta chciałbym je podnieść. Nie wiem zostało to ostatecznie ustalone czy nie, wykładnia prawa. Może to by należało utrzymać, ale w tym znaczeniu, żeby wykładnia prawa należała do Trybunału Konstytucyjnego, a nie do prezydenta. Natomiast jest jeszcze problem następujący. Nadzór nad samorządem terytorialnym. Otóż póki Rada Państwa istnieje, jest emanacja Sejmu, to jest to dosyć logiczne, to się trzyma można powiedzieć pewnych zasad.</p>
<p>Jeśli to zostało ustalone, to wycofują się.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Stwierdzam z zadowoleniem po oświadczeniu przedstawiciela Stronnictwa Demokratycznego, że konsensus nasz z wolna się rozszerza i szanse tego, żeby był on pełny przy tym stole rośnie.</p>
<p>Proszę bardzo tam prof. Bafia.</p>
<p><em>Ob. Jerzy Bafia:</em></p>
<p>Ja nie w sensie dyskutowania, tylko w sensie jeszcze wyjaśnienia. Jeśli chodzi o tę kwestię odmowy podpisywania ustawy przez prezydenta. Myśmy wczoraj to dyskutowali i ja chcę tu powiedzieć, że odniosłem wrażenie, że jest zgodność stanowiska w tej sprawie. Jest tylko różnica zdań co do odebrania tego przepisu, co do powiedzmy może interpretacji tego przepisu. To znaczy myśmy też tak rozumieli, ja rozumiałem też tak, że podstawą kontroli w zakresie odmowy podpisu jest tylko problem konstytucyjności, że nie ze względu na niecelowość rozwiązań ustawy, czy jakieś społeczną czy inną, że tylko w kategoriach konstytucyjności na to wskazuje ustęp 4.</p>
<p>I w związku z tym to trzeba traktować ustęp 4 razem z ust. 5. Nieporozumienia, jak zorientowałem się budziła kwestia tylko dodania tego ustępu zdania końcowego odmowa podpisu tej samej ustawy może nastąpić tylko raz, ale myśmy ją odbierali w taki sposób, przynajmniej mnie się tak wydaje, że to tak trzeba odbierać, że jeżeli Trybunał Konstytucyjny stwierdzi niezgodność ustawy z Konstytucją, Sejm podejmuje później albo zmianę ustawy, albo w jakiejś innej postaci w tym zakresie skompensuje tę treść uchwały Trybunału Konstytucyjnego, to to oznacza, że prezydent już nie może drugi raz wracać do Trybunału i nie podpisywać tej ustawy.</p>
<p>Więc możliwe, że tu jest możliwość jeszcze poszukiwania redakcji, która by zadowoliła pełniej tą intencję, która zdaje się jest intencją niemerytorycznej sprzeczności. Bo trudno sobie wyobrazić, żeby prezydent na zasadzie jakiegoś uznania i dowolności nie podpisywał ustaw i ich nie ogłaszał. To byłoby rzeczywiście konstytucyjnie sprawą bardzo skomplikowaną.</p>
<p>Tak że może ten temat jest po prostu do jakiegoś wyjaśnienia w dalszym toku prac nad tekstem tej ustawy.</p>
<p><em>Ob. Janusz Reykowski:</em></p>
<p>Ja bym miał taką propozycję. Chcielibyśmy przedstawić nasze stanowisko już takie bardziej systematyczne w stosunku do tych punktów, po przerwie, ale żeby nie zbierać się dwa razy, to proponowałbym abyśmy jeszcze wysłuchali opinii waszej odnoszącej się do sprawy Senatu i potem prosilibyśmy o przerwę i po przerwie przedstawili nasz jakiś bardziej usystematyzowany pogląd na tę sprawę.</p>
<p><em>Przewodniczący:</em></p>
<p>Prosiłbym jednak o to, żebyśmy zachowali ten sposób procedowania do tej pory zastosowany. To znaczy, żebyśmy jeszcze spróbowali kilka uwag wymienić dotyczących uprawnień prezydenta i potem dopiero przeszli może po przerwie do sprawy Senatu także i z tego powodu, że prof. Trzeciakowski i prof. Baka chcieliby przez chwilę być obecni przy dyskusji o uprawnieniach Senatu, zwłaszcza dotyczących spraw gospodarczych, a obradują obok, prosili o zawiadomienie.</p>
<p>Więc jeżeli można to bym prosił jeszcze chwilę taką przejrzenia tych postulatów i rozumiem, że odpowiedź otrzymamy po przerwie drugiej strony na te postulaty.</p>
<p><em>Ob. Janusz Reykowski:</em></p>
<p>Chodzi o to, że byłoby praktyczne, żebyśmy nie mieli dwóch przerw takich dla celów konsultacyjnych, tylko jedną, dlatego być może, żebyśmy mieli jeszcze jakieś głosy w sprawie prezydenta, a potem przejść do sprawy Senatu i ją omówić, a potem przerwa i odniesienie się do tego.</p>
<p><em>Przewodniczący:</em></p>
<p>Dziękuję.</p>
<p>Głos ma pan Marcin Król.</p>
<p><em>Ob. Marcin Król:</em></p>
<p>Ja wiem, że wszyscy jesteśmy bardzo zadęci i pan prof. Bafia zapomniał o tym, że my mamy konstruktywną propozycję, którą żeśmy wczoraj wymienili. Jeżeli to jest w duchu pana profesora, to czemuż tego od razu nie załatwić, nie wiem na co czekamy? Po prostu proszę państwa o spojrzenie do tekstu, artykuł 24 punkt 4 i 5. Jeżeli pan prof. Bafia tak uważa, my tak samo uważamy, o cóż się kłócić. Proponujemy taką redakcję.</p>
<p>Zniesienie punktu 5 i idzie taki tekst: Przed podpisaniem ustawy prezydent może wystąpić do Trybunału Konstytucyjnego z wnioskiem o stwierdzenie zgodności ustawy z Konstytucją. W przypadku negatywnej decyzji Trybunału Konstytucyjnego prezydent może odmówić itd.</p>
<p>Już, jest powiązanie, na to się zgadzamy, nie mam żadnych wątpliwości.</p>
<p>To znaczy po zgodności ustawy z Konstytucją dodajemy: w przypadku negatywnej decyzji - w przypadku uznania ustawy za niekonstytucyjną prezydent może odmówić itd.</p>
<p>Jeżeli jest taka wykładnia, jaką wygłosił prof. Bafia wczoraj żeśmy już to proponowali konkretnie, te propozycje.</p>
<p><em>Ob. Jarosz:</em></p>
<p>Prezydent wtedy odmawia oczywiście, nie może tylko odmawiać, bo to jest oczywiste.</p>
<p>W tej tylko kwestii na razie, to znaczy dotyczącej roli Trybunału Konstytucyjnego. Otóż w tej formule którą usłyszeliśmy, zmienilibyśmy zasadniczo dotychczasową rolę Trybunału Konstytucyjnego w jego relacji do Sejmu i tym samym pozycję Sejmu w stosunku z kolei do orzeczeń Trybunału.</p>
<p>Ponieważ dotychczasowa zasada jest taka, iż orzeczenia Trybunału Konstytucyjnego są przez Sejm rozpatrywane i Sejm bądź je akceptuje, bądź odrzuca większością kwalifikowaną 2/3 głosów.</p>
<p>Mnie się wydaje, że nie ma żadnego powodu w tej chwili, aby wchodzić w problem pozycji i kompetencji Trybunału Konstytucyjnego i dawać mu uprawnienia do wiążącego orzekania samodzielnie w sprawach konstytucyjności ustaw. Inaczej mówiąc moja propozycja jest taka, żeby pozostawić dotychczasowy mechanizm, że po takim orzeczeniu Trybunału Sejmu rozpatruje ustawę, tę sprawę, orzeczenie Trybunału i bądź je akceptuje, bądź odrzuca tak samo jak do tej pory i w wyniku tego dopiero prezydent podpisuje ustawę zaakceptowaną przez Sejm, już wówczas oczywiście nie mogąc ponownie jej skierować do Trybunału.</p>
<p>Po prostu skreślić punkt 5.</p>
<p><em>Przewodniczący:</em></p>
<p>Dziękuję. Głos ma pan Jarosław Kaczyński.</p>
<p><em>Ob. Jarosław Kaczyński:</em></p>
<p>Ja muszę się przyznać, że nie rozumiem tutaj wystąpienia prof. Jarosza, bo przecież to co my proponujemy wcale tej relacji między Trybunałem Konstytucyjnym a Sejmem tutaj nie zmienia.</p>
<p><em>Ob. Jarosz:</em></p>
<p>Owszem, zmienia dlatego, że orzeczenie Trybunału byłoby wiążące na zasadzie zwykłej akceptacji i dla prezydenta byłoby wiążące wprost. Tymczasem teraz nie jest.</p>
<p><em>Ob. Kaczyński:</em></p>
<p>Prezydent ma wykonać orzeczenie Trybunału w ten sposób, że zwraca to do Sejmu, a tam ta regulacja prawna pozostaje niezależnie od tego czy ona jest słuszna czy niesłuszna, to my w tej chwili rzeczywiście się nią nie zajmujemy.</p>
<p>Jest po prostu, ale to nie jest chyba takie trudne do zrozumienia?</p>
<p><em>Ob. Jarosz:</em></p>
<p>Ale porozummy się może jednak. Jest pewna procedura, wedle której orzeczenia Trybunału nie są wiążące dla Sejmu. Sejm rozstrzyga po orzeczeniu Trybunału o tym, że akceptuje to lub nie. Tymczasem formuła, którą usłyszeliśmy, ma oznaczać, że orzeczenie Trybunału będzie bezpośrednio skutkować dla nie podpisania ustawy, czyli dla uznania jej na podstawie orzeczenia Trybunału za niekonstytucyjną.</p>
<p><em>Ob. Kaczyński:</em></p>
<p>A jednak.</p>
<p><em>Ob. Jarosz:</em></p>
<p>Ma skutkować niepodpisaniem i zwróceniem Sejmowi, który tutaj zajmie stanowisko. Jak to nie było? Przecież to jest wyraźne.</p>
<p><em>Ob. Kaczyński:</em></p>
<p>Ale zrezygnujmy z tego i wtedy sprawa jest najprostsza po prostu, zrezygnujmy z tego punktu 5.</p>
<p>Rzeczywiście po co mieszać prezydenta.</p>
<p><em>Przewodniczący:</em></p>
<p>Jest to propozycja rezygnacji pełnej z punktu 5.</p>
<p>Głos ma pan Adam Strzembosz.</p>
<p><em>Ob. Adam Strzembosz:</em></p>
<p>Proszę Państwa! Skoro mówimy o prezydencie i o jego uprawnieniach, to jest miejsce nad to, by rozstrzygnąć w sposób ustalony przez nasz podzespół uprawnienia prezydenta w zakresie powoływania sędziów. Myśmy proponowali do - zresztą państwo ten tekst mają - do Konstytucji, do tej zmiany Konstytucji wprowadzić taki zapis, że prezydent powołuje sędziów na wniosek i spośród kandydat w przedstawionych przez Krajową Radę Sądownictwa.</p>
<p>W ten sposób wprowadzamy Krajową Radę Sądownictwa do Konstytucji i regulujemy sprawę zgodnie z naszym zapisem. Oczywiście i państwo przewidują uchylenie kadencyjności sędziów Sądu Najwyższego, oczywiście nie jest naszą sprawą rozstrzygać, czy sąd Najwyższy ma być w obecnym składzie czy nie. Gdyby państwo chcieli zmniejszyć ten skład w związku z jakąś reorganizacją, to to można inaczej uregulować. Ale już widziałem w projekcie uchylenie ust. 3 art. 61 Konstytucji.</p>
<p>Oczywiście, że jak się tę Krajową Radę Sądownictwa wprowadza, to dobrze byłoby określić jej skład no i powinien być naszym zdaniem taki zapis, że powołuje się Krajową Radę Sądownictwa jako organ zajmujący się sprawami nominacji, awansu i przeniesień sędziowskich oraz podejmujące ogólne kwestie sądownictwa i praworządności. I ponieważ znowu ustaliliśmy, jaki ma być skład Krajowej Rady Sądownictwa, że przewodniczy jej właśnie prezydent, więc powinien być zapis, że w skład Krajowej Rady Sądownictwa powoływanej na określoną kadencję wchodzi prezydent jako jej przewodniczący, Minister Sprawiedliwości jako wiceprzewodniczący, I Prezes Sądu Najwyższego, I Prezes Naczelnego Sądu Administracyjnego oraz 6 posłów wybieranych przez Sejm, 12 sędziów wybieranych przez zgromadzenia ogólne Sądu Najwyższego, 2 z Naczelnego Sądu Administracyjnego i z sądów powszechnych 9.</p>
<p>Myślę, że to by tę całą kwestię regulowało, wchodzi w zakres kompetencji prezydenta i przewodnictwo Krajowej Radze Sądownictwa i powoływanie sędziów na ich wniosek.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p><em>Ob. Janusz Reykowski:</em></p>
<p>Ja się nie zorientowałem jaki jest status tej uwagi pana prof. Strzembosza, bo usłyszałem cztery wnioski dotyczące zmian w Konstytucji. I ten piąty wniosek, rozumiem, jest już w innym trybie, dotyczy czego innego? Bo my mieliśmy - myśmy rozpatrywali projekt zmian w Konstytucji w związku - który dotyczy uprawnień prezydenta, wprowadzanej instytucji i wydawało mi się, żeśmy tutaj w tym dokumencie poprzednio uzgodnionym i dzisiaj wypowiedzianym mieli już pewne pole określonego </p>
<p>zakresu różnic. Teraz pojawia się nowy punkt i nie zorientowałem się jakie to ma... do tego cośmy dotychczas negocjowali.</p>
<p><em>Przewodniczący:</em></p>
<p>Otóż chcę przypomnieć panu przewodniczącemu, że jest to stary punkt już wynegocjowany i następnie zawieszony, który staje przed naszym zespołem za chwilę, gdy przejdziemy do dyskusji o prawie i o sądach.</p>
<p>Tylko ponieważ dotyczy on urzędu Prezydenta, to chcieliśmy go zasygnalizować, że te sprawy także dotyczą zmian w Konstytucji i myślę, że powrócimy do nich, tak jest, powrócimy do nich wtedy kiedy będzie rozmowa o sprawach, które stawia przed nami podzespół do spraw sądów.</p>
<p>Powracając zatem do sprawy urzędu prezydenckiego chciałbym powiedzieć, że stronie naszej jest bardzo blisko intencja tutaj wypowiadana, ażeby tak zamyślić urząd Prezydenta, ażeby nie był on ani ponad prawem, ani ponad wielkimi przedstawicielami, przedstawicielstwami i sądzimy, że taka jest intencja tej dyskusji, szczegółowej dyskusji o pewnych szczegółach prawnych i tak proszę rozumieć naszą uporczywość w podejmowaniu tych spraw. Sądzimy, że jednak ta jednorazowość wyboru prezydenta nie poddanego tym razem wyborowi powszechnemu, że ona powinna znaleźć jakieś miejsce i nie można tu przyjąć, że dotyczy tego jakiekolwiek polityczne porozumienie.</p>
<p>Uznaliśmy, że wszelkie porozumienia polityczne powinny znaleźć wyraz publiczny, najrozsądniejsze jest zatem ażeby znalazło to wyraz w sformułowaniu, czy to preambuły, czy też w formułowaniu poprawek konstytucyjnych.</p>
<p>Czy można zatem uznać, że wszystkie sprawy, które my tu zgłaszamy są jasne? I że na nie otrzymamy odpowiedź, to znaczy charakter wyboru prezydenta, sprawa permanencji Sejmu zamiast zasady wydawania dekretów z mocą ustawy, sprawa umownie mówiąc to pewnie z punktu widzenia prawa źle to określam, tego veta zawieszającego prezydenta, któremu się przeciwstawiamy. Propozycja nasza konstruktywnego votum nieufności dla której nie usłyszeliśmy do tej pory odpowiedzi i sprawa określenia, prawnego określenia i warunków, i sposobów wprowadzenia stanu wyjątkowego, że na te sprawy my uzyskamy odpowiedź.</p>
<p>Proponowałbym także, ażeby w kwestii ratyfikacji umów międzynarodowych ponieważ wydaje się, że rysuje się tutaj możliwość consensusu, żebyśmy zechcieli </p>
<p>wydelegować po jednej osobie do sformułowania propozycji która zostałaby nam po którejś z przerw przedstawiona.</p>
<p>Jeżeli można, my byśmy wydelegowali swego przedstawiciela, prosiłbym o delegowanie przedstawiciela drugiej strony i wówczas propozycja zapisu zostałaby nam przedstawiona.</p>
<p>Jeżeli uznać mamy, że tu już nie ma potrzeby wymiany uwag i argumentów, tylko że oczekiwać będziemy odpowiedzi na te sprawy, to wówczas przeszlibyśmy do spraw związanych z Senatem. Prosiłbym także pana Piotra Pacewicza, żeby zechciał łaskawie zaprosić na nasze posiedzenie prof. Trzeciakowskiego i prof. Bakę. Rozumiem, że pan przewodniczący się zgodzi na to zaproszenie?</p>
<p>I zatem przystępujemy do spraw Senatu. Myśmy zgłosili w sprawie Senatu nasze propozycje, uwagi, usłyszeliśmy odpowiedź. Zanim koledzy moi udzielą z kolei zajmą stanowisko wobec tych spraw, w jednej kwestii chciałbym sam się wypowiedzieć, mianowicie w kwestii liczby głosów którą Sejm odrzuca veto Senatu.</p>
<p>Otóż odwołuję się rzeczywiście do naszych wcześniejszych dyskusji i do naszych wcześniejszych ustaleń. Ale przede wszystkim odwołuję się do pewnego argumentu merytorycznego i politycznego. Uważam, że jest rzeczą bardzo istotną, gdy proponujemy tę prowizoryczną konstrukcję, jako konstrukcję okresu przejściowego, kiedy chcemy znaleźć dla niej społeczne uznanie i społeczne zrozumienie. Żeby była w niej pewna klarowność. Otóż zasada ta, że jeżeli Senat wetuje ustawę i ustawa wraca do Sejmu, w warunkach dobrej, normalnej współpracy dwóch izb oznacza to, że druga izba zastanawia się i założyć trzeba, że Senat będzie izbą równej mądrości politycznej, co Sejm i że będzie się starał działać ku pożytkowi legislacji. I te zatem uwagi zgłaszane mają sens. I Sejm będzie wówczas starał się ten stan zrozumieć i wyjść temu naprzeciw.</p>
<p>To rozumiemy, że w wyjątkowych wypadkach może dojść do sytuacji konfliktowej i wówczas Sejm odrzuci po prostu, odrzuci veto Senatu. Wówczas odrzucić powinien zasadą 2/3. Dlatego że w tej konstrukcji, którą przyjęliśmy uznaliśmy, że 65% w Sejmie otrzymuje - proszę wybaczyć określenie - na talerzu strona koalicyjna. I przy tym oczywiste jest, że ten 1% dodatkowy o ile rachunki moje są ścisłe, że ten 1 i niewiele - to strona koalicyjna i tak uzyska na tych 35 niezależnych, a jeżeli nie, to w każdym wypadku różnymi układami normalną grą polityczną uzyskuje. Czyli, że nie ma tutaj jakiejś blokady, że ta zasada 2/3 blokowałaby możliwość odrzucenia veta Senatu.</p>
<p>Nie najprawdopodobniej… myślę, że realistycznie patrząc państwo myślą tak samo jak i my, nie będziecie mieli żadnych kłopotów z odrzucaniem veta Senatu. Natomiast dla pewnej czystości konstrukcji, to ma to znaczenie ogromne, bo co to znaczy? Oznacza to, że w tej konstrukcji w której 65% uzyskała druga strona, w wyjątkowych wypadkach kiedy chce odrzucić veto Senatu, musi wkroczyć na to pole niezależnych mandatów i myślę, że jest to tak symboliczny układ, który żadnego zagrożenia nie wytwarza dla żadnej ze stron, że prosiłbym o utrzymanie zasady 2/3 w Sejmie, wymaganej dla odrzucenia veta Senatu.</p>
<p>W sprawie Senatu, kto z naszej strony się wypowiada? Głos ma pan Jarosław Kaczyński.</p>
<p><em>Ob. Jarosław Kaczyński:</em></p>
<p>Więc tak państwo tutaj przedstawili szereg swoich postulatów. Nasza odpowiedź jest następująca: jeśli chodzi o budżet to tutaj zgadzamy się z zasadą odpowiedniej sprawności pracy parlamentu, ale musi być całkowita jasność co do tego, że budżet tak samo jak i inne ustawy jest oprotestowywany ewentualnie, oczywiście przez Senat na zwykłych... dotyczących wszystkich ustaw zasadach.</p>
<p>To znaczy mamy do czynienia z równoległym wpłynięciem projektu budżetu, niemniej Senat zajmuje ostateczne stanowisko po zajęciu stanowiska przez Sejm, bo choćby jeden dzień jest tu potrzebny po to, aby ta uchwała o ewentualnym proteście mogła zapaść.</p>
<p>Dalsza procedura jest taka sama jak przy ustawach. Jeżeli chodzi o kwestię wieloletnich planów gospodarczych to nie są w tej chwili ustawy, chociaż przez dłuższy czas były. Nasze stanowisko jest następujące: jest to jakby współuchwała ze strony Senatu, to znaczy jest to w tej chwili uchwała Sejmu w związku z tym musi być także uchwała Senatu, Senat ma być tym organem, którego szczególną rolą jest zajmowanie się kwestiami społeczno-gospodarczymi.</p>
<p>Czyli krótko mówiąc dlatego, żeby uchwała o wieloletnim planie gospodarczym stała się obowiązująca oczywiście na tych zasadach, na których obowiązują uchwały, musi być uchwała Sejmu większością głosów i uchwała Senatu większością głosów. Dalsza sprawa to ratyfikacja umów. Tutaj jeden z tych ewentualnych planów, bo tutaj jest kilka wersji, dotyczył sytuacji, w której Senat będzie się wypowiadał we wszystkich przypadkach, kiedy umowa wymaga ratyfikacji i w razie jego sprzeciwu będzie konieczna uchwała i to w formie ustawy Sejmu.</p>
<p>Tą propozycję jako jedną z możliwych podtrzymujemy, ale to jest jakby możliwość dalsza, bo w tej chwili chcemy zyskać to inną drogą i zdaje się, że jest zgoda obu stron. Jeśli chodzi o stan wyjątkowy i uprawnienia Senatu w tym względzie to ta uchwała o przedłużeniu stanu wyjątkowego musi być uchwałą zarówno Sejmu jak i Senatu. Tak samo zgodną uchwałą bezwzględną większością głosów, w związku z tym tutaj nasze stanowisko jest odmienne, gdyż strona rządowo-koalicyjna proponowała tylko uchwałę Sejmu.</p>
<p>Wreszcie ostatnia sprawa mianowicie propozycja rezygnacji z dotychczasowego stanowiska strony opozycyjno- rządowej, że mianowicie rzecznik praw obywatelskich ma być powoływany przez Senat i wprowadzenie tego rodzaju rozwiązania, że zarówno rzecznik praw obywatelskich jak i prezes NIK mają być powołani po opinii Senatu, przez Sejm przy niewiążącej jak rozumiem opinii Senatu.</p>
<p>Otóż my na tego rodzaju rozwiązanie nie wyrażamy zgody. Rzecznik praw obywatelskich zgodnie zresztą z propozycją strony panów powinien być powoływany przez Senat, natomiast w wypadku prezesa NIK-u ta opinia powinna mieć charakter wiążący, czyli powinna być to po prostu zgoda Senatu. Senat nie jest tutaj stroną inicjującą, nie... nie... jednak zgoda jest potrzebna dlatego, żeby [nieczytelne] osoba została powołana na stanowisko prezesa NIK-u.</p>
<p>To jest nasze stanowisko w sprawach dotyczących uprawnień Senatu, bo jeszcze jest odrębna sprawa, której teraz nie omawiamy, mianowicie sposób jego wyboru.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p><em>Janusz Reykowski:</em></p>
<p>Czy można prosić o dokładniejsze wyjaśnienie tej formuły, którą panowie proponujecie odnośnie roli Senatu w przedłużeniu stanu wyjątkowego.</p>
<p><em>Ob. Jarosław Kaczyński:</em></p>
<p>Jeśli Sejm ma podjąć taką uchwałę, o tym przedłużeniu na dalsze 3 miesiące, to jej ważności, czyli dlatego, żeby ten stan wyjątkowy rzeczywiście został przedłużony, potrzebna jest także zgodna uchwała Senatu.</p>
<p>Tutaj stanowisko jest jasne. Można co najwyżej się zastanawiać, jaka jest sytuacja w razie sprzeczności tych dwóch uchwał, czy tutaj mamy do czynienia z sytuacją kiedy po prostu nie następuje przedłużenie, czy też ma być jeszcze jakaś procedura dalsza w tym względzie. Nasza propozycja jest taka, że po prostu brak zgody Senatu uniemożliwia przedłużenie stanu wyjątkowego.</p>
<p><em>Przewodniczący:</em></p>
<p>Dziękuję.</p>
<p>Prosiłbym teraz, bo chciałem... tak pytania jeszcze. Możemy chwilkę poczekać? Dlatego, że prof. Trzeciakowski współprzewodniczący jednocześnie innemu posiedzeniu, więc myślałem, że może... żeby zechciał prof. Trzeciakowski przedstawić swoje stanowisko w sprawach gospodarczych, a potem wrócimy.</p>
<p>Proszę bardzo głos ma pan prof. Witold Trzeciakowski.</p>
<p><em>Ob. Witold Trzeciakowski:</em></p>
<p>Ja chciałem króciutko tylko powiedzieć co nam jest potrzebne z punktu widzenia problematyki czysto gospodarczej.</p>
<p>Pierwsza sprawa to to, żeby ustawy gospodarcze trafiały do Senatu, a więc ustawa o NPSG, o planie 5-letnim, ustawa budżetowa, problemy zadłużenia, problemy współpracy gospodarczej z zagranicą, ustawodawstwo dotyczącego systemu kierowania i organizacji.</p>
<p>I żeby tutaj Senat miał prawo zawieszające decyzji, które byłoby uchylane niewiększością 11/20, tylko 3/4 głosów.</p>
<p><em>Przewodniczący:</em></p>
<p>Omawialiśmy, ale tu przyjęliśmy 2/3.</p>
<p>Stanowisko naszej strony 2/3 głosów.</p>
<p><em>Prof. Witold Trzeciakowski:</em></p>
<p>W porządku.</p>
<p>Druga sprawa dosyć zasadnicza, to ta, że musimy mieć jakiś organ kontroli realizacji uzgodnień Okrągłego Stołu w części społeczno-gospodarczej i tutaj chodziłoby o wspólny nadzór nad pracą NIK-u, łącznie z Sejmem. Czyli Senat miałby również możność wykorzystania aparatu NIK-owskiego dla kontroli realizacji i uzgodnień Okrągłego Stołu, czy innych realizacji ustaleń gospodarczych. To byłaby ta problematyka, która nas interesuje z punktu widzenia społeczno-gospodarczej problematyki.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>W sprawie tej ostatniej uwagi oznaczałoby to właśnie potwierdzenie tej zasady, którą pan Jarosław Kaczyński referował, że o powołaniu prezesa NIK-u za zgodą Senatu, ale wymagałoby także poprawki do ustawy o Naczelnej Izbie Kontroli, tak ażeby mogła ona również pracować dla Senatu. To wymaga nowelizacji ustawy.</p>
<p>Dziękuję bardzo.</p>
<p>Proszę bardzo prof. Rychlewski.</p>
<p><em>Ob. Jan Rychlewski:</em></p>
<p>Więc ja ad vocem, czy pan profesor przemawiał w imieniu całego stolika, czy w imieniu jednej strony?</p>
<p><em>Ob. Witold Trzeciakowski:</em></p>
<p>W imieniu strony solidarnościowo-opozycyjnej.</p>
<p><em>Ob Jan Rychlewski:</em></p>
<p>Dziękuję.</p>
<p>I drugie pytanie dotyczy pana Kaczyńskiego, dotyczy art. 24 ust. 1 ja się zgubiłem, ja nie wiem ostatecznie. To znaczy chodzi o inicjatywę ustawodawczą Senatu.</p>
<p><em>Ob.            :</em></p>
<p>To zostało po prostu przez nas pominięte. Rozumiejąc, że nie ma praktyk na świecie, że wszyscy senatorowie mają inicjatywę ustawodawczą, wnioskowaliśmy zatem, żeby napisać tak: przysługuje posłom, Senatowi, Prezydentowi i rządowi. Senatowi, to znaczy większości Senatu oczywiście, wtedy rozumiemy.</p>
<p>A nie poszczególnym senatorom jako takim.</p>
<p><em>Przewodniczący:</em></p>
<p>Czy na to pan Jarosław Kaczyński?</p>
<p><em>Ob. Jarosław Kaczyński:</em></p>
<p>Można tego rodzaju propozycje podtrzymać.</p>
<p><em>Przewodniczący:</em></p>
<p>Rozumiem, że w sprawach zatem uprawnień Senatu nasze postulaty zgłoszone są jasne.</p>
<p>Czy wymagają one jeszcze doprecyzowania przed przerwą, bo w zasadzce już pora przerwy jest, czy wymagają doprecyzowania przed przerwą?</p>
<p>Proszę bardzo pan przewodniczący.</p>
<p><em>Ob. Janusz Reykowski:</em></p>
<p>No więc chciałbym coś powiedzieć o trybie negocjacji między nami. Z tego wyniknie pytanie. Mianowicie jak państwo może sobie przypominacie, kiedy formułowany był zamysł powołania drugiej izby, ustalaliśmy, zastanawialiśmy się wspólnie nad tym, żeby pojawiło się nowe ciało kontrolne, mające nową rolę w systemie politycznym, ale również wspólnie myśleliśmy o tym, tak myślałem, że wspólnie, iż nie powinniśmy budować tak, ażeby rozbudować uprawnienia tego ciała w tym stopniu, aby zwiększało się prawdopodobieństwo blokowania procesu kierowania państwem.</p>
<p>I nawet w pierwszym naszym uzgodnieniu myśleliśmy o tym, żeby dosyć ograniczyć zakres ustaw, które będą przedmiotem, które będą wymagały oceny i stanowiska Senatu.</p>
<p>Otóż w propozycji, którą przedstawiła nasza strona wyszliśmy daleko poza to ustalenie, przyjmując propozycje - wszystkie ustawy. Ale okazało się, że te znaczne poszerzenie w tej poprzedniej wersji jest nadal nie satysfakcjonujące i pojawiają się jakby nowe postulaty. Ja bym chciał namówić państwa do tej... do powrotu do tego zamysłu, który mieliśmy wspólnie, tego zamysłu nie czynienia tego nadmiernie jednak rozbudowującym, bo chyba nikomu z nas nie powinno zależeć na tym, aby ten proces ustawodawczy czy w ogóle ten cały proces zarządzania państwem nadmiernie się skomplikował, a tu następuje jednak jak mam poczucie, pewna proliferacja zadań Senatu, jakby abstrahując od faktu, że już w tej propozycji, którą myśmy przedstawili ona nie wyszła dalej niż to co było w tej początkowej propozycji, jakby to zostało troszkę zapomniane w tym. Dlatego mówię o trybie negocjacyjnym, bo być może, że można by negocjować tak, to my damy ćwierć, wy powiecie nie to za mało, żądamy tyle i tak będziemy się zbliżać do siebie, aż tam ustalamy. Albo żeby zrobić inaczej, tak żeśmy powiedzieli. Zróbmy to od razu więcej i ponieważ chyba z różnych powodów wydawało się to racjonalne, żeby jednak odejść od tego początkowego, poszerzyć to, ale mam wątpliwość co do trafności takiego sposobu postępowania, który powiada: nie to jeszcze poszerzajmy to dalej.</p>
<p><em>Przewodniczący:</em></p>
<p>Dziękuję.</p>
<p>Głos ma pan Trzeciakowski.</p>
<p><em>Ob. Witold Trzeciakowski:</em></p>
<p>Ja chciałem panie profesorze podkreślić jedną sprawę, która naprawdę leży nam na sercu, mianowicie to, że musi być jakaś komisja, jakiś organ, który by zapewniał kontrolę realizacji ustaleń Okrągłego Stołu. I myśmy początkowo planowali jakąś inną formę komisji, która byłaby władna kontrolować realizację uzgodnień Okrągłego Stołu.</p>
<p>Na to spotkaliśmy się z zarzutem, że taka kontrola o charakterze poza parlamentarnym nie może mieć miejsca, że jedyną formą może być kontrola parlamentarna. No to przyczepiłem się do koncepcji Senatu jako tej możliwości zapewnienia tej kontroli, ale chciałem podkreślić, że sama funkcja z kontroli realizacji ustaleń Okrągłego Stołu jest sprawą, z której właściwie nie ma możliwości ustąpienia, no bo... to po co my tutaj wszystko to uzgadniamy?</p>
<p>Wszystkie nasze uzgodnienia na stoliku ekonomicznym mają charakter ustaleń ogólnych, kierunkowych i w związku z tym jeżeli byśmy je pozbawili kontroli realizacji, to wtedy to się staje pustosłowiem.</p>
<p>Dziękuję.</p>
<p><em>Przewodniczący:</em></p>
<p>Dziękuję. Głos ma pan Ryszard Reiff.</p>
<p><em>Ob. Ryszard Reiff:</em></p>
<p>Ja myślę, że pan profesor Reykowski dotknął w tym swoim głosie bardzo istotnej sprawy, ponieważ jakby istoty modelu, który w tej chwili konstruujemy i w obrębie tego modelu obecność opozycji nie jest tym, jakimś malumnem cesarium, ale jest jakimś dobrem, a zatem trzeba by było odwrócić tok rozumowania i to zarówno wewnątrz Sejmu jak i wewnątrz Senatu, jak i między tymi dwoma organami.</p>
<p>Także sama zasada consensusu, który jest tutaj wymagamy i w istocie rzeczy będzie to kontynuacja tylko na gruncie parlamentarnym czy na gruncie ustawowym, tej idei, która nas wszystkich tutaj zgromadziła wokół tego stołu. A zatem w istocie rzeczy możliwość wyraźnego zaznaczenia udziału w budowie tego poprawionego modelu, przed którym w tej chwili wszyscy stoimy i uznajemy za konieczne poprawienie go, no wymaga ustalenia tego zakresu kompetencji, chociażby tu już typowym elementem jest właśnie te 2/3 jako wyraz pewnego już absolutnego przekonania, że tu ktoś pobłądził, czy też przypuśćmy przewartościował własny udział, czy też własną w tej dziedzinie uwagę.</p>
<p>I w istocie rzeczy tu stoimy przed zdaniem egzaminu długofalowego tego eksperymentu, czy tego egzaminu, który w tej chwili wszyscy zdajemy z punktu widzenia kryzysu, który zabrnął w kraj. Tak że trzeba byłoby się uwolnić od tego, aby Senat nie był tu odbieramy jako niechciane dziecko, czy mniej kochane dziecko. Jest tak samo potrzebne, trzeba z taką samą troską uzbroić go w te instrumenty wpływu na kształtowanie tego modelu, no jak na wszystko co tutaj powołujemy. Tak że jego sens jest właśnie sensem wmontowanym w istotę konstruowania tego modelu.</p>
<p>To chciałem po prostu dodać, bo uważam, że ten punkt podejścia przed tymi ostatecznymi rozstrzygnięciami spraw rozbieżnych, które tu zostały zarysowane jest potrzebny, przynajmniej z naszej strony nawet w tym krótkim wyjściu na 5 minut on bezwzględnie dominował z punktu widzenia tego, że wszystko co do tego prowadzi trzeba eliminować jako sprzeczności niepotrzebne.</p>
<p>Dziękuję.</p>
<p><em>Przewodniczący:</em></p>
<p>Dziękuję. Głos ma pan Stanisław Gebethner.</p>
<p><em>Ob. Stanisław Gebethner:</em></p>
<p>Ja myślę, że tutaj wchodzimy w pewien spór zupełnie niepotrzebny, wynikający z pewnego niedoinformowania, oczywiście nie zawinionego, dlatego, że propozycja zgłoszona przez pana prof. Trzeciakowskiego właściwie została skonsumowana w tym cośmy przed przerwą oferowali w sprawach budżetowych. Jest tylko kwestia do sprecyzowania udziału Senatu w zagadnieniach związanych z aktami, które nie mają charakteru ustawodawczego, bo większość, których pan profesor wymienił, to jest materia ustawowa wobec tego procedura udziału Senatu w uchwalaniu ustaw jest zapewniona, jest kwestia, którą przecież poruszaliśmy, może nie zostało to dokładnie dopowiedziane, dzisiaj dla nieprawników może to nie jest do końca jasne, że przez Sejm uchwała, rozpatruje w tej chwili nie tylko Narodowe Plany Społeczno-Gospodarcze , wieloletnie, ale plany finansowe państwa. Bo to jest kilka innych planów i tu ta kwestia powinna być sprecyzowana, że w tej sprawie Senat wyraża tę swoją opinię - czy w każdym razie uczestniczy tak jak przy sprawach budżetowych.</p>
<p>I myślę, że w tej chwili ten spór jest trochę o słowa i wynikające z faktu, że mówimy, a nie wszystko jest sprecyzowane do końca na piśmie, a nie ma tu różnicy merytorycznej.</p>
<p>Na zakończenie proponowałbym jeszcze rozważenie czy rzeczywiście w związku z tym nie należałoby artykułu 20 Konstytucji uzupełnić takim generalnym przepisem co czyni Senat w odróżnieniu do Sejmu. Ja przypomnę tylko, że obecne brzmienie art. 20 ust. 4 brzmi: Sejm uchwala ustawy, podejmuje uchwały określające podstawowe kierunki działalności państwa oraz sprawuje kontrolę nad działalnością innych organów władzy państwowej i administracji państwowej, ażeby odróżnić Senat w związku z tym co mówiliśmy, być może warto by dodać ustęp 4, który by mógł brzmieć: Senat uczestniczy w uchwalaniu ustaw, co w tej chwili zostało przesądzone, i określaniu podstawowych kierunków polityki gospodarczej i społecznej państwa. W ten sposób wyłączylibyśmy pewne materie, o których tu była mowa polityka międzynarodowa, czy obronna oraz stoi na stanowisku, straży legalizacji praw i wolności obywateli to wydaje mi się odpowiada ustaleniom o ile rozumiem Magdalenki, a wyczyściłoby może wiele tutaj nieporozumień, które powstały.</p>
<p><em>Przewodniczący:</em></p>
<p>Głos ma prof. Trzeciakowski</p>
<p><em>Ob. Witold Trzeciakowski:</em></p>
<p>Ja bym bardzo chętnie chciał rozumieć, że to zabezpiecza nasze postulaty, ale mam obawy, że to nie zabezpiecza naszych postulatów. Mnie chodzi konkretnie o kontrolę realizacji ustaleń Okrągłego Stołu. Kontrola realizacji ustaleń, a więc możliwość jakiegoś wglądu w to, nie co ma być, co powinno być, a czy coś co powinno być zostało zrealizowane, czy też jest realizowane, zgodnie z zamierzeniami.</p>
<p><em>Przewodniczący:</em></p>
<p>Dziękuję. Proszę bardzo.</p>
<p><em>Ob. Jerzy Bafia:</em></p>
<p>Druga część wypowiedzi prof. Trzeciakowskiego dotyczyła NIK-u. Tu byłoby chyba potrzebne wyjaśnienie intencji tego czy to jest propozycja do zmiany Konstytucji, bo przeglądam tutaj ten tekst i może jest jakiś taki związek z jednym przepisem tylko: Najwyższa Izba Kontroli przedstawia corocznie Sejmowi sprawozdanie ze swej działalności. Natomiast wszystkie inne sprawy, to jest ustawa o NIK-u i tam powiedzmy oczywiście potrzebna by była chyba jakaś regulacja, która by zabezpieczała te kontakty Senatu, więc jest pytanie, czy to jest propozycja, która jest skonkretyzowana w stosunku do jakichś postulatów konstytucyjnych dalszych, czy też tylko ogólny taki wniosek?</p>
<p><em>Prof. Witold Trzeciakowski:</em></p>
<p>Ja wiem co jest mi potrzebne, natomiast nie potrafię obudować to paragrafami ordynacji wyborczej, czy Konstytucji.</p>
<p><em>Przewodniczący:</em></p>
<p>Może ja chciałbym powrócić do tego co prof. Reykowski mówił i powiedzieć, że nie jest tak, już tutaj dokonujemy jakiegoś rozszerzenia apetytów. Sformułowania poprzednie z naszej strony brzmiały, że uważamy, że Senat powinien spełniać funkcje kontrolne w dziedzinie polityki gospodarczej i społecznej oraz w dziedzinie praw i obowiązków obywateli. I powitaliśmy ze zrozumieniem i z zadowoleniem inicjatywę drugiej strony, ażeby nie zawężać jakby ze względu na to, że natychmiast co nie jest prawem i co nie dotyczy praw i obowiązków obywateli, czy co nie dotyczy polityki społecznej i gospodarczej.</p>
<p>Zrozumieliśmy zatem, że to jest intencja ta, że pragmatycznie rozsądna, ona będzie zobowiązywała prezydium Senatu do pewnego sterowania tymi ustawami, którymi się będzie zajmował, jest wiele takich, którymi się nie będzie zajmował, bo nie będzie tego to wymagało i dlatego myślę, że nie było tu z naszej strony intencji rozszerzania i to co prof. Trzeciakowski mówił w pełni mieści się w takim właśnie pojmowaniu kontrolnych funkcji Senatu.</p>
<p>Dochodzi tutaj sprawa kontroli realizacji ustaleń Okrągłego Stołu, którą można powiedzieć, że trudno to wprowadzić w materię ustawową. Natomiast sądzę, że intencja tu wyrażona jest jasna i jest to intencja, którą chyba obie strony podzielają, że taki właśnie będzie kierunek polityki państwa. Może rozwiązać to można byłoby tak, że w ten sposób, że jeżeli powstanie komisja porozumiewawcza, to wówczas do jej zadań będzie należało kontrolowanie realizacji ustaleń Okrągłego Stołu, a wyrażamy intencje i nadzieję, że to co jest rezultatem Okrągłego Stołu będzie określało dalszą politykę państwa.</p>
<p>Pan Andrzej Gdula prosił o głos.</p>
<p><em>Ob. Andrzej Gdula:</em></p>
<p>Właśnie pan profesor wyjął z ust. Strażnikiem naszej społecznej umowy będzie rada porozumiewawcza, która powinna być powołana na zakończenie Okrągłego Stołu i z naszych może w mniejszym gronie rozmów wynika, iż powinna funkcjonować, aż właściwie dopełni się to, do czego się zobowiążemy wzajemnie. Nie sądzę również, by można było przyjąć, iż Senat sam będzie strażnikiem tej umowy, my w ogóle parlamentowi powierzymy realizację wszystkich dyskutowanych spraw w równej mierze na ich straży będzie stał albo może przede wszystkim Sejm Rzeczypospolitej, to znaczy PRL, jak również i Senat.</p>
<p>W związku z tym łatwiej chyba byłoby tak przygotować zakres kompetencji Senatu, by odpowiadał on tej idei o której panowie tu przed chwilą mówili.</p>
<p>Dziękuję uprzejmie.</p>
<p><em>Przewodniczący:</em></p>
<p>Czy jeszcze ktoś przed przerwą chciałby zabrać głos?</p>
<p>Jak długą przerwę określamy?</p>
<p><em>Ob. Janusz Reykowski:</em></p>
<p>Rozumiem, że strona solidarnościowa potrzebowała 5-10 minut, ale strona koalicyjna jest bardziej heterogeniczna, więc będzie potrzebowała 15 minut.</p>
<p><em>Przewodniczący:</em></p>
<p>Wobec tego ogłaszam 15-minutowa przerwę.</p>
<p>/Przerwa./</p>
<p></p>
<p>/Po przerwie./</p>
<p>/Przewodnictwo obrad obejmuje <em>prof. Janusz Reykowski</em>./</p>
<p><em>Przewodniczący:</em></p>
<p>Proszę Państwa! Myślę, że możemy chyba kontynuować, jeśli pan przewodniczący pozwoli, to przystąpimy dobrze?</p>
<p>Chciałbym przedstawić jak widzimy te propozycje i uwagi, które państwo nam przedłożyli. Na wstępie powiem, że już w tej naszej wyjściowej pozycji, którą przedstawiliśmy staraliśmy się w bardzo daleko idącym stopniu uwzględniać perspektywę naszych szanownych partnerów. No ponieważ jest wiele perspektyw, wiele kwestii wymaga także wzięcia pod uwagę, trudno mi będzie jednak we wszystkich tych kwestiach, które państwo tu przedstawiali zaproponować rozwiązania, które by wychodziły również i w tych sprawach naprzeciw.</p>
<p>Przejdźmy po kolei do tych, które były tu omawiane. W sprawie prezydenta zgłoszone były 4 uwagi, cztery wnioski. Pierwsza dotyczyła wprowadzenia do ustawy konstytucyjnej zastrzeżenia odnośnie jednej kadencji. Uważamy, że nie jest to zdrowe dla ustawy konstytucyjnej wprowadzenie tego rodzaju zastrzeżeń. Proponujemy, aby sformułowanie, że podejmujemy pracę nad nową konstytucją, która będzie regulowała wszystkie sprawy od nowa, żeby było zawarte w naszej umowie, którą podpiszmy, ale żeby do ustawy zmieniającej Konstytucję takich zastrzeżeń nie wprowadzać. Co się tyczy spraw dekretów wydawanych przez prezydenta, proponujemy takie postępowanie, myśmy wspólnie wystąpili do Sejmu o zniesienie systemu sesyjnego. I tym samym znosząc system sesyjny przez ten fakt warunki dla wydawania dekretów bardzo by się ograniczyły i stawałyby się tylko - pojawiałyby się tylko w nadzwyczajnych wypadkach.</p>
<p>I w ten sposób jak myślę można by uniknąć problemów, jakie z tym się wiążą. To się tyczy sprawy rozwiązywania Sejmu i kwalifikacji, i ograniczeń, jakie powinny być tu wprowadzane. Nie jest naszą intencją wyposażać urząd Prezydenta w takie uprawnienia, w których dostawałby on pozycję dominującą ponad organami wybieralnymi. Cały czas deklarowaliśmy, że zależy nam na pewnym - na instytucji, która gwarantować będzie pewną równowagę systemu politycznego i że szukamy takich sformułowań, które by to spełniały, ale nie naruszały zasady ludowładztwa.</p>
<p>Chcielibyśmy w tej sprawie zaproponować pewne zawieszenie naszej odpowiedzi, naszego namysłu na znalezienie sformułowania, nad rozpatrzeniem całej tej kwestii z tym wiążącej się, tak żeby znaleźć najlepsze rozwiązania uwzględniając również uwagi, które tu padły, ale w chwili obecnej nie chciałbym formułować ostatecznego stanowiska.</p>
<p>Co się tyczy veta zawieszającego - to tutaj nasze stanowisko chciałbym trochę skorygować w stosunku do tego co było w trakcie dyskusji. Poprawka, którą państwo zgłosili dotyczyła tych działań prezydenta, które jakby upoważniają go do sprawdzania, do stawiania veta w stosunku do ustaw ze względu na ich niezgodność z prawem, potencjalnie niezgodność z Konstytucją.</p>
<p>I w tym przypadku ustawa taka miałaby być kierowana do Trybunału Konstytucyjnego i w zależności od jego orzeczenia powracałaby do Sejmu, który miałby głos rozstrzygający.</p>
<p>Jest jednak także i drugi punkt zawarty w tym paragrafie, to jest paragraf 24 ustęp 5, który sądzimy, że nie powinien być pominięty, mianowicie jest to paragraf, który pozwala Sejmowi - prezydentowi sformułować veto wobec ustawy z przyczyn nie prawno-konstytucyjnych, tylko politycznych. Czyli, że prezydent w tym przypadku uznaje dane w związku z rolą jaką pełni, że z powodów politycznych taka ustawa ma zastrzeżenia.</p>
<p>Także i w tym wypadku ustawa wraca do Sejmu do ponownego rozpatrzenia i przy ponownym rozpatrzeniu już ta decyzja Sejmu jest ostateczna- ponieważ jak tu proponowano w tej formule, odmowa podpisu tej samej ustawy może nastąpić tylko raz.</p>
<p>Czyli daje to tylko jakby możliwość prezydentowi tego, aby ostrzegł Sejm, że pod względem ta ustawa budzi zastrzeżenia tego urzędu, ale nie daje mu w żadnym stopniu rozstrzygającej roli w tworzeniu ustawy.</p>
<p>Takie propozycje - w taki sposób chcielibyśmy ująć te propozycje, które dotychczas stanowiły, które dotyczyły sprawy prezydenta.</p>
<p>Teraz odnośnie Senatu, też po kolei, tak jak było to przedstawiane przez państwa. Co się tyczy sposobu odrzucenia veta Senatu, to muszę przyznać, że stawiają nas państwo wobec pewnej procedury negocjacyjnej, która znów jest dla nas dość trudna, mianowicie proponowaliśmy 11/20. Do wczoraj wasza strona proponowała 3/5. Już dzisiaj zaproponowano 2/3, a następnie 75%. Jest zatem jakby eskalacja żądań, czy propozycji, które przedstawiacie, więc boimy się, że jak się zgodzimy na przykład na 75%, to jutro będzie 80.</p>
<p>Więc proponujemy, żeby zatrzymać się, żeby załatwić sprawę kompromisowo i zatrzymać się nad tym, nad czym - do czego doszliśmy już wczoraj, czyli na propozycji 3/5 w związku z argumentami prof. Geremka, które oczywiście bardzo są tu racjonalne, chciałbym powiedzieć, że jesteśmy i będziemy w nowym Sejmie, w nowej sytuacji politycznej, że wprawdzie strona jak wspominano tutaj - strona koalicyjna - że mamy tu sytuację, w której strona koalicyjna ma 65% jak mówiliśmy mandatów, ale przecież jest także jasne, że w wielu sprawach są bardzo różne opinie również wewnątrz koalicji, tak że ta niezbędność zawierania sojuszy pewnie w różnych gronach będzie także i przy proporcji 3/5.</p>
<p>Dlatego też chcielibyśmy przyjąć waszą propozycję z wczoraj i zgodzić się na owe 3/5 jako podstawę dla odrzucenia veta Senatu.</p>
<p>Co się tyczy ustawy budżetowej to zgadzamy się z tym, że ona jako ustawa musi mieć pewien tok odpowiadający wszystkim ustawom, proponujemy, żebyśmy może w innym trybie określić dokładnie, jak się ma odbyć proces zatwierdzania ustawy budżetowej ze względu na jej pilność i wagę, ale tak, żeby nie naruszyć ogólnych zasad postępowania z ustawami, które Sejmowi są przyznane, Senatowi są przyznane, ale z kolei, żeby uwzględnić - ja myślę, że trzeba to będzie po prostu znów, tak jak z innymi, że dwóch specjalistów, może by usiadło dzisiaj i jutro spróbowało to sformułować.</p>
<p>Co się tyczy planu społeczno-gospodarczego, to mówiliśmy o opiniowaniu tego planu przez Senat, proponowaliśmy to, rozumiemy, że formą tego opiniowania jest taki rodzaj uchwały Senatu w tej sprawie i że będzie ona.</p>
<p>Co się tyczy sprawy przedłużania stanu wyjątkowego to proponujemy, żeby tu stosować podobną procedurę jak z innymi ustawami. Wprowadzić kategorię ustawą przedłużania stanu wojennego i jako ustawa musi ona mieć również aprobatę Senatu w przyjętym tu dla innych ustaw trybie.</p>
<p>Co się tyczy kwestii powoływania rzecznika praw obywatelskich i prezesa NIK-u oraz uprawnień NIK. Dwie rzeczy w tej sprawie chcielibyśmy przedstawić.</p>
<p>Zgodnie z przedstawioną wcześniej nawet tak dosyć zgrabnie przez doc. Gebethnera sformułowaną regułą podziału ról między Senatem a Sejmem, jesteśmy zdania, że Senat powinien zachować swoje uprawnienia dotyczące jak gdyby nadzoru nad działalnością Sejmu, w szczególności w tych dwóch obszarach, dwóch dziedzinach, które wymienialiśmy przedtem, praw obywatelskich i społeczno-gospodarczych.</p>
<p>Ale nie wynikają z tego jego uprawnienia stanowiące w stosunku do organów państwa. Niemniej byłoby w związku z tym właściwe, żeby Senat opiniował kandydaturę na rzecznika praw obywatelskich i ewentualnie prezesa NIK-u. Wreszcie z powodów, które przed chwilą przedstawiłem jesteśmy również przeciwni inicjatywie ustawodawczej Senatu. Proponujemy trzymać się ciągle tej samej reguły podziału zadań, która czyni z Sejmu podstawowy organ stanowiący prawo, a Senatu organ nadzorczy w stosunku do tegoż i proponowałbym, żebyśmy zbliżali, żebyśmy trzymali się tej reguły na tyle mocno na ile by się to dało.</p>
<p>To byłyby wszystkie kwestie, które państwo podnosili nie wiem czy nie opuściłem którejś z nich?</p>
<p><em>Ob. Bronisław Geremek:</em></p>
<p>Prawa konstruktywnego votum nieufności.</p>
<p><em>Przewodniczący:</em></p>
<p>Konstruktywne votum nieufności Senatu, tak? Z rozwiązaniem Sejmu - to to chcielibyśmy żebyśmy to dopracowali.</p>
<p>Proszę.</p>
<p><em>Ob. Marcin Król:</em></p>
<p>Ja chciałbym zadań kilka pytań, a jedną rzecz może wyjaśnić, bo ona nie uległa pełnemu wyjaśnieniu, w każdym razie może intencje nasze nie są znane. Rzeczywiście wczoraj w grupie roboczej rozmawialiśmy o tych 3/5, ale pewna refleksja co do ważności spraw i co do pewnej hierarchizacji prowadzi do takiego wniosku, że jest przecież bardzo wiele rzeczy, które mają znaczenie dla skali państwowej powiedzmy nie najważniejsze i pomysł nasz polegał na tym, żeby zwykła większość Senatu mogła zgłaszać veto, które zwykłą większością Sejmu, nie 11/20 tylko większością bezwzględną, normalną plus 1 głos - byłyby odrzucane.</p>
<p>Natomiast w sprawach szczególnej wagi, kiedy tu zresztą toczyliśmy rozmowy liczne kuluarowe, szansa na to, żeby jedna strona uzyskała 2/3 Senatu też nie jest wielka.</p>
<p>Te sprawy niezwykłej wagi szczególnie istotne zakwestionowane przez 2/3 Senatu trafiały do... i musiały być odwołane przez 2/3 Sejmu, czyli dzieliłoby to sprawy - ustawy na dwa typy, prawda, i to jest wtedy znacznie bardziej racjonalne i osiągnięcie 2/3 w każdej z izb przy prawdopodobnym podziale politycznym wydaje się mało prawdopodobne. Stąd niebezpieczeństwo klinczu w tym przypadku wydaje się bardzo niewielkie, a jeżeli to będą te 2/3 przeciwstawne, więc raczej niż zgodne w obu izbach.</p>
<p>To jest jedna rzecz, ale chciałbym prosić o wyjaśnienie, bo nie jest jasno prawnie, czy ja zresztą też nie jestem prawnikiem, więc sam nie wiem, co znaczy naprawdę opinia w tym przypadku, co wynika z opinii? Czy opinia w obu przypadkach jest - w jakim stopniu opinia jest wiążąca. No to jest dosyć istotne, prawda?</p>
<p>Dziękuję.</p>
<p><em>Przewodniczący:</em></p>
<p>Chciałbym zapytać, czy są jeszcze jakieś inne pytania?</p>
<p><em>Ob. Ciemniewski:</em></p>
<p>Ja chciałem spytać jak tutaj mamy rozumieć sprawę tych dekretów z mocą ustawy, bo ja wraz ze zniesieniem systemu sesyjnego to przy tej konstrukcji, która jest zaproponowana w projekcie ustaw o zmianie Konstytucji nie widzę już miejsca w jakimkolwiek zakresie na dekrety z mocą ustawy.</p>
<p>I to jest właśnie takie rozwiązanie, o które by nam chodziło. Natomiast pan przewodniczący był łaskaw powiedzieć o jakimś zawężeniu. Jeżeli byśmy wprowadzili, znieśli system sesyjny, a jednocześnie zostawilibyśmy jakieś dekrety, to nie byłoby zawężenie, tylko rozszerzanie, bo tak to dotyczy tylko okresu między sesjami, a więc praktycznie miesięcy wakacyjnych i jakichś tam okresów dwóch tygodni w zimie, a tak byśmy mieli faktycznie dekrety z mocą ustawy między posiedzeniami.</p>
<p>Więc tutaj takiej koncepcji połączenie systemu permanentnego z pozostawieniem dekretów to nie jest to o co by nam chodziło.</p>
<p>Dziękuję.</p>
<p><em>Przewodniczący:</em></p>
<p>Może jeszcze pytania, dobrze?</p>
<p>Prof. Geremek ma głos.</p>
<p><em>Ob. Bronisław Geremek:</em></p>
<p>Może ja chciałbym niepytanie tylko pewne stwierdzenie, mianowicie w naszym przekonaniu jeśli chodzi o sprawę veta, a zatem w ogóle racji bytu i sensu istnienia instytucji Senatu najrozsądniejsza jest ta, że Senat głosuje zwykłą większością głosów, uchwały podejmuje zaś jeżeli Sejm nie chce przyjąć tego veta, odrzuca większością 2/3.</p>
<p>I takie jest nasze zdanie. Uważamy, że to jest rozsądne, nie nadmierne stanowisko. To co pan Marcin Król mówił jest jakby akceptacją propozycji rządowej. Ja rozumiem, że musi obowiązywać pewne zasada stanu wojennego między dwoma stronami i dlatego pan przewodniczący Reykowski zechciał powiedzieć, niezgodnie z prawdą, że my eskalujemy żądania, bowiem prawda jest taka, że po raz pierwszy usłyszeliśmy propozycję, że Senat i Prezydent, i przyjęliśmy ją z nieufnością, z zainteresowaniem rozważaliśmy.</p>
<p>Jedyne elementy, jakie wówczas uzyskaliśmy to był ten, że veto Senatu będzie odrzucane przez Sejm większością 2/3 i padła wówczas propozycja, że można rozważyć taką zasadę, że jeżeli Senat odrzuca zwykłą większością uwagi to znaczy określa pewne artykuły, części ustawy sejmowej zwykłą większością, wówczas Sejm odrzucić może zwykłą większością, jeżeli zaś odrzuca całą ustawę, to powinien przegłosować większością 2/3 i wówczas Sejm musi większością 2/3 - i to jest rozwiązanie do którego nawiązywał pan Marcin Król.</p>
<p>Nie najlepsze jest to rozwiązanie, takie nie bardzo eleganckie i nie w tradycji tej instytucji, jaką jest Senat. Na ogół jest odmienna praktyka. Sądzimy, że najsensowniejsza jest właśnie ta, którą wymieniłem.</p>
<p>Jesteśmy skłonni akceptować pierwszą sformułowaną przez stronę rządową, eskalacji żądań z naszej strony nie ma żadnej, jest może nadmierna wola kompromisu.</p>
<p>Chcę natomiast powiedzieć, że w tej chwili w sprawie uprawnień prezydenta jesteśmy w sytuacji odrzucenia zasadniczych przez nas sformułowanych zastrzeżeń i propozycji. Dlatego rzeczywiście sprawa dekretu z mocą ustawy, propozycja nasza zostaje w pełni odrzucona, bo zastąpiona zostaje dalej idącą. Sprawa owej pierwszej kadencji prezydenta, najsensowniejsze i najrozsądniejsze rozwiązanie to jest właśnie to, które byłoby w tym akcie, dlatego że wydawałoby mi się, że gdyby to było w porozumieniu przy Okrągłym Stole, że cóż bym odczytywał tutaj takiego niezręcznego wobec osoby, która może stać się tym pierwszym elektem.</p>
<p>Natomiast jeśli to jest w akcie prawnym, to to konstatuje, stwierdza, to jest umowa właśnie dotycząca jednorazowo, wiadomo, że ma być zmieniona Konstytucja - wszystko przemawia za tym, jak sądzę, żeby się znalazło w tym akcie.</p>
<p>Sprawa veta zawieszającego, a zatem tego piątego punktu jest sprawą istotną i to istotną powiedziałbym nie tyle od strony pragmatycznej, ale przede wszystkim od pewnej strony symbolicznej, ustawienia prezydenta w całokształcie władz Rzeczypospolitej. I tutaj ponownie znajdujemy brak zgody.</p>
<p>Sprawa rzecznika praw obywatelskich - uważaliśmy, że propozycja idąca we właściwym kierunku była sformułowana przez stronę koalicyjną, propozycja, aby rzecznik praw obywatelskich był mianowany przez Senat. Przypominam bowiem, że jest to propozycja strony koalicyjnej i to wpisuje na dobry inwentarz tej strony. To mądra propozycja. I wycofanie się z niej wydaje nam się nie całkowicie uzasadnione.</p>
<p>Nie do przyjęcia dla nas jest także sformułowanie o opiniowaniu, które jak wiadomo czyniłoby iluzorycznymi wszystkie uprawnienia Senatu. Dotyczy to zarówno mianowania prezesa NIK-u, jak i tak zasadniczej sprawy, jak budżet państwa. I tak zasadniczej sprawy jak Narodowy Plan Społeczno-Gospodarczy.</p>
<p>Uważamy, że w tej sprawie nie idzie rzecz o rozbieżność sformułowań, o doprecyzowanie redakcyjne, a idzie o zasadniczą kwestię. O to jakie mają być uprawnienia prezydenta i usytuowanie prezydentów w organach władzy, i jakie ma być usytuowanie Senatu, jaka ma być jego rola, czy ma być to właśnie instytucja malowana, pozorowana, czy też jednak ta instytucja, o której mówił prof. Reykowski, że ma ona sprawować kontrolę nad Sejmem. Jest to sformułowanie właśnie oddające pewien kierunek ewolucji, który próbujemy zakreślić.</p>
<p>Ale takie sformułowanie trzeba zrealizować także językiem prawa i językiem ustaw.</p>
<p>Dziękuję bardzo.</p>
<p><em>Przewodniczący:</em></p>
<p>W kuluarach powiedział ktoś, zwrócił się ktoś z taką propozycją, aby negocjacje nasze odbywały się między prof. Geremkiem a mną - aby tego wrażenia uniknąć, nie będę w tej chwili reagował na to co prof. Geremek powiedział, zapytam kto chciałby zabrać głos?</p>
<p>Proszę bardzo pan Uziębło.</p>
<p><em>Ob. Jerzy Uziębło:</em></p>
<p>Ja chyba nie zrozumiałem dobrze tego co powiedział pan prof. Geremek. Chciałbym się upewnić, wydaje mi się, że Senat nie ma być kontrolą dla Sejmu, bo najwyższą władzą jest Sejm i myślę, że chyba w zapisie konstytucyjnym będzie to jasno sprecyzowane, chyba tu jakieś nieporozumienie powstało.</p>
<p>Dziękuję.</p>
<p><em>Ob. Bronisław Geremek:</em></p>
<p>Ja w tej sprawie jeśli można wyjaśnić. Ja tylko cytowałem.</p>
<p><em>Przewodniczący:</em></p>
<p>Kto chciałby zabrać głos? Prof. Wiatr.</p>
<p><em>Ob. Jerzy Wiatr:</em></p>
<p>Mnie się rzeczywiście także wydaje, że tutaj ponad dyskusją na temat prawniczych sformułowań dominuje jednak dyskusja merytoryczna na temat formuły politycznej i osobiście bym radził tym głównym negocjatorom, by próbować tak dopasować pakietami postawienia, by zapewnić dwie rzeczy równocześnie. To znaczy, to by Sejm nie był właśnie, Senat nie był malowanym ciałem, bo to przecież nie o to chodzi, ale by równocześnie państwo mogło funkcjonować, to znaczy by prezydent również posiadał dostateczne uprawnienia. Dam tutaj jeden przykład.</p>
<p>Rozmaite ustawy mogą być przetrzymywane bez szkody dla państwa, ale ustawa budżetowe nie, bo gdyby ona była przetrzymywana, no to cały gmach państwa się wali. Można by się na przykład zastanowić nad tym, jakie stworzyć mechanizmy, które dając więcej uprawnień Senatowi równocześnie zabezpieczają przed paraliżem. Można by na przykład sięgnąć do czegoś wzorowanego na rozwiązaniach amerykańskich, mianowicie ustalić maksymalną granicę czasu, w którym musi się zmieścić uchwalanie ustawy budżetowej. Jeśli ta maksymalna granica zostaje przekroczona, a wskutek niezgodności między Sejmem i Senatem budżetu nie ma, to wówczas budżet zostaje wprowadzony w drodze dekretu prezydenta.</p>
<p>Niekoniecznie mówię, że to jest jedyne możliwe rozwiązanie tej sprawy, ale pokazuje pewien sposób myślenia, który byłby drogą do zwiększania uprawnień Senatu. Więc tak jeżeli zwiększyć uprawnienia Senatu to równocześnie stworzyć gwarancje, że nie będzie to tworzyło paraliżu funkcjonowania państwa i te gwarancje mogą być albo w takim ustawieniu uprawnień prezydenta, które pozwalają mu interweniować w razie paraliżu procesu ustawodawczego albo jeżeli takie uprawnienia prezydenta byłyby mniej akceptowane, a mogę sobie wyobrazić, że byłyby mniej akceptowalne, to wtedy w kierunku dania Sejmowi większych możliwości obawiania, veta Senatu i jeśli - ostatnia sprawa - ja uważam za całkowicie nieuzasadnione założenie, że 60% w Sejmie to jest po prostu suma posłów należących do trzech partii politycznych. Bo oczywiście to tak może wyglądać z pozoru, ale to zakłada coś, czego my wcale przecież nie wiemy, my wcale nie wiemy, nie możemy tego z góry zakładać, że w tych wszystkich wypadkach spornych między Senatem i Sejmem wszystkie trzy partie będą miały jednakowe stanowisko, ani też tego, że wszyscy posłowie należący do tych partii będą mieli jednakowe stanowisko.</p>
<p>Czyli wydaje mi się, że 60-procentowa granica dawałaby tutaj dostateczne pole do uzgodnień.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Głos ma doktor Winczorek.</p>
<p><em>Ob. Piotr Winczorek:</em></p>
<p>Ja w sprawie dekretu i odejścia od sesyjnego działania Sejmu. Oczywiście przyjęcie tej konstrukcji, która tutaj została zaproponowana rozszerza czas, w którym dekrety mogłyby być wydawane. To prawda. Może byłoby pewnym wyjściem zatem takie rozwiązanie.</p>
<p>Po pierwsze, że dekret musi być przedstawiony do zatwierdzenia nie na pierwszej sesji, najbliższej tylko na najbliższym posiedzeniu Sejmu, to oznaczałoby skrócenie czasu, w którym dekret by obowiązywał bez akceptacji Sejmu, a po drugie nie jest to co prawda szczególnie szczęśliwe ani tym bardziej oryginalne, ale może by zawrzeć taką klauzulę, przyznam generalną, w tym przepisie który mówił o tym, że dekrety mogą być wydane w razie nagłej konieczności państwowej.</p>
<p>Mówię nie oryginalne, bo to jest znana przedwojenna formuła. Co prawda tam prezydent wydawał rozporządzenia można powiedzieć na kopy, a nawet na więcej niż kopy, w wielkich ilościach i na najbliższym posiedzeniu było zatwierdzanych rozporządzeń czasami setki nawet. Ale zważywszy praktykę, jaka ma miejsce do dzisiaj gdy idzie o korzystanie z instytucji dekretów, to być może tego rodzaju sytuacja by się nie powtarzała.</p>
<p>Druga natomiast sprawa dotyczy inicjatywy ustawodawczej. Ja znowu muszę się odwołać do tego co Stronnictwo proponuje, być może już zaproponowało w Sejmie, żeby inicjatywa ta - zresztą pierwsza wersja projektu zmiany konstytucyjnej to przewidywała, należała ta inicjatywa również do Senatu.</p>
<p>Sytuacja nie jest specjalnie szczególna, dlatego, że przyjąwszy hipotetycznie, że Senat jest w znacznej części w rękach opozycji, to także w rękach opozycji będzie znaczna część z tych 35% mandatów sejmowych, które są zostawione dla obsadzenia przez posłów bezpartyjnych. Przyjąwszy z kolei, że inicjatywa ustawodawcza będzie należała do posłów, w tym właśnie i tych kilkunastu, którzy dzisiaj mają takie prawo - 15 no to w istocie rzeczy inicjatywa może wyjść z Sejmu z tej części Sejmu, która jest nie powiem opanowana, to jest złe słowo, ale w każdym razie kontrolowana przez opozycję, jak też ewentualnie z Senatu i to niekoniecznie akurat z części Senatu przez opozycję opanowanego.</p>
<p>Tak że mnie się wydaje, że jeśli patrzeć nie od strony jakiejś czystości prawniczych konstrukcji, tylko od strony politycznej, to na jedno wyjdzie, a Senat będzie miał wreszcie rzeczywiście jakieś uprawnienie uruchamiające pewne procedury postępowania istotnego politycznie i prawnie w państwie.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Głos ma pan Jacek Kuroń.</p>
<p><em>Ob. Jacek Kuroń:</em></p>
<p>Oczywiście rację ma pan prof. Wiatr, my rozmawiamy nie tyle o sformułowaniach prawnych, ile o politycznych mechanizmach działania w niedalekiej przyszłości tego państwa. I myślę sobie, że w tym tutaj jakby po stronie koalicyjno-rządowej wyraźnie słysząc takie oto rozumowanie hipotetyczne, że mianowicie 35% w Sejmie posiada opozycja i większość w Senacie posiada opozycja.</p>
<p>Ja nie chciałbym mówić, czy to tak będzie czy nie będzie. Ja bym tylko chciał zwrócić uwagę, że jest to w tej konstrukcji, którą żeśmy tu przyjęli te 35%, to jest po prostu najszersza możliwa baza wyborcza, a Senat jest jeszcze szerszą możliwą bazą wyborczą.</p>
<p>Tak że w pewnym sensie te 35% będą w większym stopniu - ten Senat będzie w większym nieco stopniu niż pozostały układ odzwierciedlały różne dążenia społeczne i ja nie sądzę, aby opozycyjne akurat. Po pierwsze.</p>
<p>Po drugie - tak jak panowie nam mówicie, nie myślcie wy sobie, że ten PZPR, ZSL i SD będą razem myślały, no to tym bardziej prosiłbym, żeby nie przyjmować takiej konstrukcji błędnej, że ten Senat i 35% to jest blok, który będzie razem myślał. To jest po prostu niemożliwe.</p>
<p>Tu w żadnym razie nie można tego porównywać do sytuacji naszej strony przy tym stole. To jest specyficzna sytuacja. Natomiast to będą ludzie z wyboru, posłowie, senatorzy, różni posłowie i różni senatorowie i różne sprawy, i różnie będą te podziały przebiegały, natomiast co jest istotą sprawy? Jak rozumiem istotą sprawy jest to, że oto postanawiamy, planujemy taki ład, w którym trzeba będzie maksymalnie dążyć do consensusu. Nie załatwiać mechaniczną większością jakiegoś ugrupowania politycznego tylko dążyć do consensusu, w interesie wszystkich. Sytuacja w której nagle mamy zbudowany jednolicie Senat i 35% przeciwko władzy państwowej rządzącej większości, jest sytuacją kryzysu. To jest sytuacja nadzwyczajna i z tego punktu widzenia na stałe planować pracy tego Sejmu i Senatu nie można. On by tak nie mógł pracować. Gdyby przyjąć, że tak jest stale i my byśmy mieli wymyślić taki mechanizm, jak to państwo ma działać przy takim układzie. Ono by tak nie mogło działać, po prostu.</p>
<p>I tutaj nie ma co wymyślać mechanizmów, to wtedy jest właśnie sytuacja nadzwyczajna, może stan wyjątkowy. Natomiast i musimy przyjąć, że tak jak po stronie opozycyjnej, która wchodzi do Sejmu spoczywa ciężar odpowiedzialności za państwo, tak musi taki ciężar spoczywać na stronie koalicyjno-rządowej - odpowiedzialności za consensus i z tego punktu wodzenia mechanizm dwóch trzecich, znaczy 2/3 większości jest mechanizmem właściwym, właśnie przy całym zróżnicowaniu jest to po prostu wymóg uzyskiwania konsensusu.</p>
<p>Inny układ jest układem, w którym się zakłada że będzie się rządzić mechaniczną większością i jest to założenie moim zdaniem z państwowego punktu widzenia destruktywne.</p>
<p>I to tyle.</p>
<p><em>Przewodniczący:</em></p>
<p>Dziękuję.</p>
<p>Głos ma pan prof. Jarosz.</p>
<p><em>Ob. Zdzisław Jarosz:</em></p>
<p>Proszę Państwa! Ja nie chciałbym patrzeć na instytucję Senatu z punkt widzenia antycypowania już teraz przyszłych wyników wyborów i tych układów, w związku z tym politycznych, dla mnie to jest po prostu pewna instytucja prawa konstytucyjnego, którą z punktu widzenia pewnych założeń w tym zakresie oceniam w sposób jednoznaczny nie będę już tej oceny tutaj definiował poprzednim razem w poniedziałek było szereg podobnych wypowiedzi, do których ja się przyłączam, mam całkiem inną wizję drugiej izby, która by ewentualnie się w naszym systemie uzasadniała i byłaby potrzebna, ale skoro już mamy przed sobą propozycje utworzenia Senatu to trzymajmy się może w takim razie istotnie tej formuły, która została przy tym przyjęta, mianowicie, że ma to być takiej w pewnej refleksji zwłaszcza w sprawach ustawodawczych, zapobiegająca zbyt szybkim, doraźnym zmianom ustawowym, która by zmuszała Sejm właśnie do głębszego przyjrzenia się każdej sprawie, która jednym słowem pozwalałaby prowadzić proces ustawodawczy w sposób właściwy, ale jednocześnie, która by go nie blokowała.</p>
<p>No bo jeżeli zablokujemy, procesy życia państwowego, to oczywiście wtedy wszystko jedno w jakim składzie politycznym Senat będzie instytucją dysfunkcjonalną w tym systemie i z tym się po prostu funkcjonować normalnie nie da.</p>
<p>Stąd przechodząc do konkretów. Wydaje mi się, że nie do przyjęcia rzeczywiście jest owa koncepcja większości dwóch trzecich głosów, które by były wymagane przy odrzuceniu czy uchyleniu stanowiska Senatu lub jego propozycji. To jest większość wymagana dla zmiany Konstytucji, a więc większość no już taka bardzo podniesiona, bardzo wyśrubowana. I taka, która no nie jest większością do stosowania na co dzień, a tym czasem jeśli państwo już antycypują taki lub inny skład Senatu, to przecież można założyć, że właściwie każda ustawa mogłaby się spotkać jeśli nie z zastrzeżeniem co do jej całości, czy też - czyli- przepraszam z propozycją odrzucenia, nawiasem mówiąc to sformułowanie, które jest tu zaproponowane musi chyba ulec jakiejś zmianie, mianowicie Senat może zgłosić Sejmowi propozycje odrzucenia ustawy, którą Sejm co tylko uchwalił. Muszę powiedzieć, że taka propozycja to byłoby dziwne, ale rozumiem, że chodzi o ten sam sens. Inaczej pewno wyrażony, zastrzeżenia co do całej ustawy bądź też rozpatrzenia lub też nie przyjęcia ewentualnie propozycji Senatu.</p>
<p>Otóż ta większość konstytucyjna powiadam, nie jest większością, której można używać na co dzień, a tymczasem może się tak zdarzyć przecież przynajmniej teoretycznie, że niemal każda ustawa będzie w Senacie jeśli nie oprotestowana całkowicie, to przynajmniej opatrzona jakimiś wnioskami i poprawkami, czyli że w każdym wypadku zajęcie stanowiska negatywnego rzez Sejm wymagałoby tej większości.</p>
<p>W związku z tym kwestia ewentualnego podziału ustaw na ważne i nieważne. Otóż ja niestety nie widzę takiej możliwości. Ważne to są według Konstytucji ustawy o zmianie Konstytucji i te są wyróżnione szczególną kwalifikowaną większością. Natomiast merytorycznie rozróżnić ustawy ważne lub nie, jest po prostu niemożliwe, bo trzeba byłoby chyba wymienić cały katalog nigdy niekończących się ustaw lub też powiedzieć, że po prostu ustawy ważne będą inaczej jakoś traktowane, ale to wtedy nic nie znaczy. To będzie tylko zarzewie konfliktów przy każdej sprawie co jest, a co nie jest ważne.</p>
<p>Dalsza kwestia, o której głównie chciałbym mówić, to kwestia jednak budżetu i planu społeczno- gospodarczego. Otóż proszę państwa tu ja muszę powiedzieć, znów nie z punktu widzenia, tego że siedzę po tej stronie, tylko patrząc na to z punktu widzenia pewnych państwowych konieczności i mechanizmów, jakie się z tym wiążą.</p>
<p>Tu świadomie budżet i plan wyłączono z normalnych przepisów dotyczących ustawodawstwa i nadano w tym wypadku, próbuje się nadać inny bieg sprawom. Dlatego że ustawa o budżecie państwa jest całkiem inną ustawą niż pozostałe, mówił już prof. Wiatr, że to jest ustawa, która nie obowiązuje permanentnie, lecz kończy się jej obowiązywanie w pewnym czasie, w innych wypadkach jest tak, że jakieś przepisy przecież zawsze obowiązują, więc długość tej procedury jest obojętna, natomiast tutaj budżet wygasa 31 grudnia i na to nie ma żadnej rady, stąd też równoczesność rozpatrywania tego projektu, czy tych projektów planu i budżetu w Sejmie i w Senacie, ale na tym się sprawa nie kończy. To nie jest tylko kwestia równoczesnego rozpatrywania, ale także świadomie sformułowano tutaj, że mają być to opinie w tych sprawach.</p>
<p>Co należy rozumieć przez opinie? Oczywiście należy rozumieć stanowisko, ale także możliwość zgłaszania propozycji zmian, bo inaczej nie wyobrażam sobie, aby ta opinia mogła się sprowadzać do tak lub nie, popieramy lub nie popieramy. Otóż te propozycje zmian zderzą się w Sejmie z licznymi innymi propozycjami pochodzącymi od 20 komisji sejmowych, prawdopodobnie jeszcze z autopoprawkami rządu i nie ma możliwości ustosunkować się do tych propozycji tylko w sposób mechaniczny przyjąć lub odrzucić jakąś większością. Trzeba po prostu je wykorzystać i to często w bardzo różnych formach, to znaczy niekoniecznie zwiększając w jednym miejscu tylko pozycję budżetową, a w innym zmniejszając, lecz po prostu łącząc różne propozycje w pewną całość.</p>
<p>Stąd też nie może być to potraktowane inaczej jak właśnie propozycja do rozważenia. Czy to istotnie ogranicza rolę Senatu?</p>
<p>Otóż formalnie tak, ja w związku z tym chciałbym powiedzieć, że istnieje możliwość znacznego rozszerzenia pola, w którym uczestniczy w zakresie społeczno- gospodarczym, w których uczestniczy także Senat, a oczywiście o tym do tej pory nie ma mowy. Oczywiście cały czas myślę o uczestnictwie w rozpatrywaniu równoległym i zgłaszaniu propozycji do Sejmu. Otóż obecnie oprócz budżetu państwa Sejm uchwala, tylko nie ma o tym mowy w Konstytucji, także inne ważne, bardzo ważne akty planowania finansowego, a więc tzw. bilans dochodów i wydatków ludności łącznie z planem kredytowym czy odwrotnie plan kredytowy łącznie z tym bilansem, a także bilans handlowy państwa - czyli bilans obrotów z zagranicą.</p>
<p>Otóż ja bym sądził, że istnieje istotna możliwość rozszerzenia pola tego współudziału, także na inne akty planowania finansowego, niż budżet państwa - ale ciągle w tej formie, jaka jest zapisana w projekcie konstytucji.</p>
<p>I dalej gdy idzie o plan społeczno-gospodarczy w momencie gdy jest to gotowy projekt ani Sejm ani Senat nie będą już miały wielkiego pola manewru jeśli w założeniu przynajmniej jest to plan zbilansowany. Otóż mechanizm przewidziany w ustawie o planowaniu społeczno-gospodarczym zakłada, że zarówno koncepcja ogólna wstępna, ale ta zasadnicza planu społeczno-gospodarczego na 5 lat, jak i rocznego planu gospodarczego jest rozpatrywana w Sejmie i Sejm przyjmuje określoną koncepcję planu także na tym etapie więc istnieje możliwość włączenia Senatu, tyle że nie jest to kwestia zmiany w tej chwili przepisów Konstytucji, lecz przepisów ustawy o planowaniu społeczno-gospodarczym, a więc nie ma intencji zwężenia czy ograniczenia roli Senatu. Jest tylko problem mechanizmu, wedle którego nie może być tak, iż uchwalony już budżet państwa po pracach bardzo takich długotrwałych wróci z powrotem do Sejmu i otworzy całą procedurę na nowo. O to tylko chodziło, a nie o ograniczenie roli Senatu. Takie są po prostu tutaj konieczności.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję.</p>
<p>Nie chciałbym ograniczać praw przyszłych mówców, ale wpłynął wniosek, abyśmy w dalszej dyskusji trzymali się reguły 5 minut. Co państwo o tym sądzą?</p>
<p>Jest aprobata dla wniosku. Czy pan dr Ciemniewski podnosi rękę, żeby zaaprobować wniosek, czy żeby udzielić mu głosu?</p>
<p><em>Ob. Ciemniewski:</em></p>
<p>Zgłaszam się do głosu.</p>
<p><em>Przewodniczący:</em></p>
<p>Zapiszę, ale mam już kilka zgłoszeń.</p>
<p>Ponieważ trzymaliśmy się w naszych poprzednich obradach takiej zasady przemienności, to wobec tego będę, jeśli państwo się zgodzą, tej samej reguły trzymał się teraz i dlatego w tej chwili udzielę głosu panu Baumgartowi.</p>
<p><em>Ob. Piotr Baumgart:</em></p>
<p>Proszę Państwa! Jestem po trzecim krajowym zjeździe NSZZ Rolników Indywidualnych „Solidarność”, który odbył się w sobotę i niedzielę w Warszawie i powiem państwu, że z wielkim trudem udało się mnie i wielu kolegom - uczestnikom Okrągłego Stołu namówić uczestników do poparcia pakietu, który jeszcze nie został dokonany do końca dopięty, ale w pewnym stopniu chociażby w sprawie uczestnictwa w wyborach, że udało nam się uzyskać coś takiego jak niebojkotowany charakter uczestnictwa w wyborach. Oczywiście argumentowaliśmy tym, że wybory do Senatu są proponowane ze strony rządowej pełną demokratyczną formą. Tymczasem w tych propozycjach, które tu słyszałem mówi się o 10 miejscach znów listy państwowej, mówi się o pewnym ograniczeniu. To bardzo dobrze jak minęło, cieszę się z tego, ale ponieważ te rzeczy ciągle jeszcze wracają i tak do końca nie są podpisane i dopięte, więc ja z obawą tutaj chcę o prostu wyczulić państwa na to, że przed zadaniem uczestników tej strony solidarnościowo-opozycyjnej jest ogromna sprawa do załatwienia, mianowicie nie tylko tutaj dojść do consensusu pewnego, ale również do tego, żeby dotrzymać warunków tego kontraktu. To znaczy spełnić ten kontrakt w sensie uczestnictwa w społeczeństwa, a przynajmniej tej części, którą reprezentujemy.</p>
<p>I jeśli będzie to taki Senat, który no będzie w pewnym sensie bardzo fikcyjny jako organ państwowy, bo ograniczony bardzo - okazuje się - konkretnie tylko do sprawy wyboru prezydenta, a z tak okrojonej tutaj choćby do roli opiniodawczej, będzie to zadanie ponad nasze siły i chciałbym, żeby państwo to wzięli po prostu pod uwagę, że my możemy przy podejściu do consensusu takiego powiedzmy nierównego stracić wszystko. Mam tu na myśli naszą stronę i państwa stronę.</p>
<p>Bo jeżeli naród się nie opowie za tym, to my po prostu zostaniemy kolaborantami, a realizacja tego porozumienia będzie żadna. Tak że chciałbym, żeby to po prostu strona rządowa brała pod uwagę.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Prof. Baszkiewicz ma głos.</p>
<p><em>Ob. Jan Baszkiewicz:</em></p>
<p>Istnieje wola polityczna stworzenia nowej konstytucji, jak rozumiem powszechnie aprobowana, ale jak głębokie będą możliwe reformy w tej nowej konstytucji? Jak głęboka dalsza demokratyzacja systemu, to w ogromnej mierze zależy od tego, jak będą wyglądały najbliższe dwa, a może trzy lata. Jak będzie funkcjonował mechanizm jeszcze nie w pełni demokratyczny, który wynika z obecnego otwarcia. Z tego musimy sobie wszyscy zdawać sprawę.</p>
<p>Funkcjonowanie mechanizmów demokratycznych zawsze nawet w najbardziej ustabilizowanych społeczeństwach stwarza ogromne straty energii społecznej, czasu. U nas opór materii jest jeszcze znacznie silniejszy ze względu na rozjątrzenie konfliktu społecznego, na kryzys ekonomiczny, moralny, społeczny, polityczny, zróżnicowanie opinii interesów, a także i grę namiętności. W tej sytuacji teoria, iż musimy nauczyć się wszyscy uzyskiwania consensusu, teoria pana Kuronia, która bardzo mi odpowiada - jednak napotka na poważne trudności realizacyjne.</p>
<p>Pan Wałęsa wiele razy oświadczył, że w obecnej sytuacji kraju próby przejęcia władzy przez opozycję doprowadziłyby do katastrofy. Z wielką satysfakcją stwierdzam, że w wielu wypowiedziach, po drugiej stronie stołu wygłaszanych podobne nuty brzmiały przez te ostatnie 4 tygodnie.</p>
<p>Ale zechciejcie państwo zwrócić uwagę na fakt w naszym przekonaniu, doprowadzenie do zablokowania instytucji politycznych te o kraju, sytuacji, w jakiej jesteśmy spowodowałoby skutki równie katastrofalne. Tak jest proszę państwa. Tego się obawiamy. Jest to ogromne ryzyko i proszę mi wierzyć, zechciejcie panowie może przyjąć ten sposób myślenia. Oderwać się od propagandy w stylu wojny Wolnej Europy, która powtarza do znudzenia, że strona partyjno-rządowa wyłącznie zatroskana jest o obronę swoich przywilejów, swoich foteli, swojej władzy. Jesteśmy zatroskani przede wszystkim perspektywą kraju. Jesteśmy zdecydowani zrobić wszystko, aby z jednej strony pójść na głębokie otwarcie, z drugiej strony jednak ubezpieczyć kraj przed ryzykiem katastrofy.</p>
<p>Stąd te różne stabilizatory i bezpieczniki, które proponujemy wprowadzić na krótki czas do ustawodawstwa konstytucyjnego i wyborczego, nie przesądzając przecież sprawy na przyszłość, jak sprawy potoczą się dalej, to będzie zależało od powodzenia eksperymentu, który zaczęliśmy, a rozstrzygnie o tym Konstytucja.</p>
<p>Państwo zrozumiecie z pewnością, że żaden odpowiedzialny rząd, na przykład, nie mógłby w tej chwili wpisać do protokołu uzgodnień obietnicy, że następne wybory prezydenta będą się odbywały na przykład w wyborach powszechnych, lub że następne wybory Sejmu za 4 lata będą się dokonywały na zasadach pełnej demokracji pięcioprzymiotnikowego prawa wyborczego. Byłoby to po prostu nieodpowiedzialne, bo mamy tu do czynienia z równaniem z wieloma niewiadomymi, nie wiemy jak będzie wyglądała sytuacja wewnętrzna kraju, za lat 4, nie wiemy jak będzie wyglądał kontakt międzynarodowy, nawiasem mówiąc nie oceniałbym go sposób tak euforyczny jak niekiedy na przykład pan Michnik go oceniał, no ale chciałbym jednak powiedzieć na zakończenie, że jak ta sytuacja będzie wyglądała i jakie dalsze postępy na drodze do demokracji okażą się możliwe, to w znacznej mierze zależy właśnie od sukcesu tego co zaczęliśmy obecnie i dlatego chcemy ten sukces możliwie jak najskuteczniej ubezpieczyć.</p>
<p>Dziękuję.</p>
<p><em>Przewodniczący:</em></p>
<p>Dziękuję. Głos ma pan Lamentowicz.</p>
<p><em>Ob. Wojciech Lamentowicz:</em></p>
<p>Ja chciałbym najpierw do pewnej kwestii ogólnej, którą trafnie podniósł pan profesor Baszkiewicz. Mianowicie, że musimy udźwignąć trudny czas przed nami. Ten trudny czas, który będzie, także trudny dla społeczeństwa i my się spodziewamy, państwo pewnie też, że będzie powodów do niezadowolenia społecznego jeszcze sporo.</p>
<p>A zatem jest także kwestią jakby ważną, żeby ten słabszy nie pretendujący do rządzenia, ale do uczestnictwa podmiot, którym ma być opozycja legalna był dostatecznie silny, żeby mógł to udźwignąć.</p>
<p>My jesteśmy w sytuacji jak sądzę o tyle trudniejszej, że jeżeli się pojawi fala protestów na dużą skalę, to ona się pojawi po raz któryś z rzędu nie przeciwko strukturze władzy, ale po raz pierwszy przeciwko uczestnictwu opozycji w strukturze władzy. Dlatego też wcale nie jest bagatelną rzeczą jak duże będzie to uczestnictwo i jak duży ciężar owego niezadowolenia będzie mogło ono wziąć na siebie.</p>
<p>Ja nie umiem przewidzieć skali tego niezadowolenia i chyba nikt z nas tego nie umie zrobić, ale to także poczucie odpowiedzialności dyktuje, żeby sobie zdać z tego sprawę.</p>
<p>Chciałbym powiedzieć jedną rzecz w sprawie bardzo konkretnej, dotyczącej budżetu. Mówili na ten temat panowie Wiatr i Jarosz. I ja myślę, że można zaproponować z naszej strony takie rozwiązanie konstruktywne i nieblokujące szybkiego sprawnego rozpatrywania budżetu, planu finansowego państwa i planu społeczno-gospodarczego. Mianowicie wystarczy przyjąć, że dla powiedzmy tych trzech szczególnie ważnych dla bieżącego działania gospodarki dokumentów...</p>
<p><em>Przewodniczący:</em></p>
<p>wymieniał pan budżet...</p>
<p><em>Ob. Wojciech Lamentowicz:</em></p>
<p>Budżet, plan finansowy państwa i plan społeczno-gospodarczy. Trzy fundamentalne. Że dla tych można by przyjąć pewien termin, w którym Senat musi wyrazić swą opinię w postaci bądź zaakceptowania uchwalonego przez Sejm aktu normatywnego, wszystko jedno czy w formie ustawy, czy w formie uchwały, bądź gdy terminu tego dotrzymać nie może rzecz wchodzi w życie w formie uchwalonej przez Sejm.</p>
<p>Ja myślę, że to jest prostsze niż procedura, którą sugerował prof. Wiatr, z dekretem dla prezydenta, bowiem to by nas wprowadzało raz jeszcze w tę trudną problematykę dekretu i sejmów permanencji, a daje chyba pewne gwarancje, że nie chodzi tu o obstrukcję i grę na czas, i o blokowanie budżetu, tylko o to, żeby jak prof. Trzeciakowski słusznie tu mówił, pewien udział w decyzjach ważnych gospodarczo Senat mógł mieć.</p>
<p>Dziękuję bardzo.</p>
<p><em>Przewodniczący:</em></p>
<p>Pan Królewski.</p>
<p><em>Ob. Bogdan Królewski:</em></p>
<p>Panie Przewodniczący!</p>
<p>Ja myślę tak, że tą ogólną dyskusję na temat Senatu uprawnień jak i również prezydenta, wymienialiśmy już na poprzednich spotkaniach i myślę, że powinniśmy ze względu na czas dzisiaj dochodzić do pełnego consensusu. Nasza strona po przerwie, jak pamiętacie, dosyć długiej, zastanawialiśmy się nad tym, co odpowiedzieć stronie opozycyjno-solidarnościowej, przedstawiła swój punkt widzenia.</p>
<p>Ja chcę zwrócić uwagę na trzy sprawy, które w moim odczuciu również chyba powinny być przez was przyjęte, po prostu może trzeba się zastanowić, ale jako nie budzące chyba wątpliwości, że my nie zmienimy zdania, ponieważ po prostu go nie możemy zmienić. Sprawa przede wszystkim wyboru prezydenta. Otóż tutaj propozycja, która z waszej strony jest zasugerowana, ona może jest i rozsądna, i w perspektywie przy nowej konstytucji będzie po prostu można te sprawy rozstrzygać tak czy inaczej, ale obecnie ten zapis z naszej strony zaproponowany jest przemyślany i w gruncie rzeczy nie jest to coś takiego oryginalnego tylko dla Polski, ale również w ten sposób wybiera się prezydenta we Włoszech. Właśnie w obecnych czasach Zgromadzenie Narodowe. Również w ten sposób Zgromadzenie Narodowe wybierało przed wojną prezydenta. W związku z tym nie jest to coś takiego, co po prostu byłoby wstydem dla naszej oryginalności polskiej.</p>
<p>I bardzo bym prosił, żeby w tej kwestii może przyjąć jakiś consensus, może byśmy dochodzili do pewnych zbieżnych ocen.</p>
<p>Sprawa druga, według mnie, ponieważ ona też budzi pewne wątpliwości, to jest kwestia związana tutaj z tym odrzuceniem veta Senatu, czy trzy piąte czy dwie trzecie. Otóż ja uważam, że argumentacja, która przez naszą stronę została przedstawiona, jest już na tyle wystarczająca i byśmy prosili, żeby też powiedzmy sobie, ponieważ idziemy na ten duży eksperyment w tych rozwiązaniach przyjęli, że my nie możemy odejść po prostu od propozycji - trzy piąte. Bo możemy długo dyskutować i przekonywać się, ale ja uważam, że ta argumentacja przedstawiona przez naszych tutaj... naszą stronę, czy naszą część, jest bardzo logiczna i jasna, i klarowna. Chociaż też trzeba rozumieć, że z waszej strony pewne przemyślenia mają tutaj rację po prostu i w przyszłości być może będą mogły być wzięte pod uwagę.</p>
<p>I sprawa trzecia. Otóż ja myślę tak, że co byśmy tutaj nie powiedzieli, to podzielałbym tutaj pogląd kolegi Winczorka, że Senat mógłby mieć inicjatywę ustawodawczą. Ponieważ w całym tym układzie rzeczy ta, myśl, którą zaprezentował jest dla mnie przekonywująca. Można by, że tak powiem, dyskutować nad pewnym tutaj rozszerzeniem.</p>
<p>I na zakończenie - otóż oczywiście przykro nam jest z tego tytułu, że propozycje co do rzecznika praw obywatelskich były poprzednio tak czy inaczej ujęte, teraz się wycofujemy, czy zmieniamy zdanie. Ale chyba też nie zmieniamy zdania, dlatego że nagle tutaj obudziliśmy się, tylko to że zmieniamy zdanie wynika po prostu z głębszej refleksji i myśli, jak i również tego, że po prostu w tych konsultacjach naszej bazy, po prostu czy naszych władz, jest jak gdyby takie stanowisko. Co nie oznacza, że też w perspektywie można byłoby cokolwiek w tym zmienić.</p>
<p>Kończąc proponowałbym, panowie przewodniczący, czy współprzewodniczący, żeby jednak posuwać się do przodu. Jeżeli będziemy tworzyli jakieś znowu ograniczniki, to dzień przejdzie i po prostu nie będzie można powiedzieć, że znowu popchnęliśmy sprawy czy niektóre rozstrzygnęliśmy.</p>
<p>Ja bym jeszcze raz apelował do strony opozycyjno- solidarnościowej, żeby przyjąć naszą argumentację, żeby po prostu zrozumieć naszą argumentację i brać pod uwagę, że dosyć długo zastanawialiśmy się, myśleliśmy nad tym, jak mamy odpowiedzieć i jakie przedstawić tutaj nasze stanowisko.</p>
<p><em>Przewodniczący:</em></p>
<p>Proszę państwa, jest jeszcze zapisanych kilka osób. Chciałbym namawiać nas do tego, żebyśmy teraz starali się ten punkt jakoś podsumowywać. Wobec tego udzielę głosu osobom, które są zapisane. I proponuję, jeśli państwo się zgodzą, żeby ten punkt kończyć, starać się, zobaczyć gdzie jesteśmy i zobaczyć co możemy zrobić dalej.</p>
<p>Zapisany był pan Ciemniewski.</p>
<p><em>Ob. Jerzy Ciemniewski:</em></p>
<p>Jeżeli można, to krótko właśnie w sprawie budżetu. Ja rozumiem, że strona rządowa zgodziła się na formułę ustawy, więc tylko byłaby sprawa doprecyzowania tych szczegółów i tutaj wydaje mi się, że propozycją najszczęśliwszą jest propozycja pana Lamentowicza, określenia czasu trwania, zresztą przecież tak jest również z innymi ustawami, że jest te 30 dni na wniesienie poprawek. I ta formuła chyba jest najlepszą.</p>
<p>Natomiast ja czuję się ośmielony, ponieważ zostały tutaj zmienione propozycje odnośnie rzecznika praw obywatelskich, czuję się ośmielony do zwrócenia uwagi na jeszcze jedno stanowisko, które mieści się w tym bloku praw obywatelskich, mianowicie stanowisko prokuratora generalnego.</p>
<p>Ja mówię o tym bez specjalnego przekonania dlatego, że my jesteśmy zwolennikiem włączenia prokuratury do Ministerstwa Sprawiedliwości. Uczynienia prokuratury członem resortu sprawiedliwości. I wtedy nie ma problemu, z instytucją prokuratora generalnego.</p>
<p>Natomiast jeżeliby strona rządowa tej propozycji naszej sformułowanej w ramach „podstolika prawo i sądy” nie przyjęła, no to pozostaje sprawa uprawnień w zakresie powoływania prokuratora generalnego. I wtedy trzeba byłoby do tego zestawu prezesa NIK, rzecznika praw obywatelskich włączyć również prokuratora generalnego. Wydaje się bowiem, że powierzenie prezydentowi mianowania prokuratora generalnego, a co za tym idzie sprawowania nadzoru nad prokuraturą w sposób zasadniczy zmieniałoby koncepcję urzędu prezydenckiego i w żaden sposób nie tłumaczyłoby się całokształtem pozycji prezydenta. Tak że tutaj o tym trzeba pamiętać, ale jak sądzę sprawę tą rozwiążemy poprzez włączenie prokuratury do Ministerstwa Sprawiedliwości.</p>
<p>Dziękuję.</p>
<p><em>Przewodniczący:</em></p>
<p>Są jeszcze zapisane dwie osoby. Przepraszam - trzy. Pan Moric, pan Reiff i pan Gebethner. Ma głos pan Moric.</p>
<p><em>Ob. Rajmund Moric:</em></p>
<p>Dziękuję. Proszę państwa, ja będę mówił krótko. Ja w ogóle proponuję, żebyśmy rozstrzygali pewne tematy, a nie mieszali różnych nowych tematów, bo to nam przedłuża obrady.</p>
<p>Ja się postaram ustosunkować do spraw związanych z mechanizmem zatwierdzania przez Sejm ponownie odrzuconych ustaw, na które Senat zwróciłby uwagę.</p>
<p>Proszę państwa, zastanówmy się, o co nam chodzi, czy chodzi nam o blokowanie pracy Sejmu, czy chodzi nam o to, aby zwracać Sejmowi uwagę, że pewna ustawa, czy jej fragment budzi wątpliwości. I to jest oczywiście decyzja polityczna, to jest decyzja kierunkowa o co nam chodzi.</p>
<p>Tutaj powiedział pan, ze strony „Solidarności”, że nie pretendujecie państwo do rządzenia, a do uczestnictwa w rządzeniu. Proszę państwa, dlatego właśnie jest korzystne, mnie się wydaje, dla państwa trzy piąte. Bo jeżeli będzie dwie trzecie, to proszę państwa, wy wtedy uczestniczycie w pełni w rządzeniu. I to jest całkiem inna filozofia. Wtedy już w pełni ponosicie współodpowiedzialność. Więc w tym układzie wykorzystując niejako państwa argumentację apelowałbym do państwa jednak, żebyście przyjęli trzy piąte.</p>
<p>Jeżeli chodzi o sprawy teraz z praktyki trochę na temat spraw budżetu. Proszę państwa, tak praktyka ostatnia wykazuje, że my nie potrafimy się w naszym państwie uporać z budżetem nigdy przed rozpoczęciem roku. Taka jest praktyka. I ja muszę powiedzieć, jak ktoś obserwuje, można się spodziewać, że w najbliższych latach będzie też trudno ustawy budżetowe uchwalać w odpowiednim czasie. Z prostej przyczyny - przy dużych zmianach gospodarczych, społecznych, przy niewątpliwie inflacji, która jest, to powoduje, że konstrukcja tego planu, skonstruowanie tego planu jest bardzo utrudnione. Znacznie trudniej jest to zrobić, aniżeli w systemie gospodarki stabilnej.</p>
<p>Dlatego właśnie propozycja, żeby Senat i Sejm rozpatrywały równolegle to, stanowi jakieś przyspieszenie tych prac. Proszę zwrócić uwagę, jeżeli to miałaby być normalna zasada, tak jak do wszystkich ustaw, to po uchwaleniu przez Sejm miesiąc niejako karencji, ponieważ Senat do miesiąca może zwrócić uwagę, a więc przez miesiąc już nie może ustawa funkcjonować, później ponownie rozpatrzenie przez Sejm powoduje, że my byśmy praktycznie byli gdzieś gotowi z ustawą budżetową i z NPSG około kwietnia. Bo tak by to było w praktyce.</p>
<p>Dlatego właśnie ta propozycja, żeby budżet i NPSG potraktować w sposób szczególny jest uzasadniona, bo ona wynika z praktyki.</p>
<p>Chcę też powiedzieć, że oczywiście nie zawsze musi być tak źle, jak to jest akurat w tej chwili w zakresie budżetu. I w tym układzie przecież sami powiedzieliśmy na samym wstępie, że nowy Sejm dokona zmian Konstytucji. Ale na bazie doświadczeń jakoś wyciągniemy z tych mechanizmów dzisiaj prezentowanych, wprowadzonych w trybie nadzwyczajnym do Konstytucji. Chyba wtedy będzie miejsce na dokładne przeanalizowanie tej sytuacji i ewentualne dalsze zmiany.</p>
<p>Dziękuję bardzo.</p>
<p><em>Przewodniczący:</em></p>
<p>Pan Reiff.</p>
<p><em>Ob. Ryszard Reiff:</em></p>
<p>Zasadniczo chciałem nawiązać do głosu pana prof. Baszkiewicza, który powiał się na Kuronia, że w jakimś sensie zbieżny jest z tymi poglądami na temat consensusu.</p>
<p>Ale tu się zarysowała właśnie zasadnicza metoda myślenia o tym. Otóż to co byłoby rzeczywiście katastrofą, to byłoby obalenie władzy w wyniku takich czy innych destabilizujących czynników buntu społecznego. To byłaby katastrofa, a nie katastrofą byłby taki czy inny kompromis, który jest tutaj zawarty, z tymi procentami, o których pan Moric mówi, ile jest uczestnictwa, ile jest przejmowania fragmentów władzy itd., itd.</p>
<p>W sumie wydaje mi się, że przeniesienie tej struktury na organy państwowe, jest przeniesieniem pewnego systemu osiągania kompromisu, do którego nikt nie jest do końca otwarty, to znaczy on musi powstawać w wyniku tego, że te argumenty się krzyżują i jakiś czas jest zawsze potrzebny na to, że stanowiska się zbliżają. No więc weźmy te pięć miesięcy ostatnie, no to przecież tą drogę żeśmy odbyli ogromną. Ale ogromną odbyliśmy dlatego, że po 50% tutaj osób nas siedzi.</p>
<p>Więc w tym wypadku ten chociażby klucz 2/3, bo to jest ten w jakimś sensie bardzo moment, ten jest po prostu niczym innym, jak wymuszenie na nas samych ducha kompromisu, który trzeba przenosić w tryb ciągły, a nie w tryb jednorazowy.</p>
<p>Jest to ogromne niebezpieczeństwo i istota nieufności po tej stronie, bierze się stąd, że dotychczas mieliśmy do czynienia z jednorazowymi akcjami tego typu, czy aktami tego typu.</p>
<p>Jeśli tej chwili chcemy to instytucjonalizować, no to właśnie musimy się zdobyć na tego rodzaju decyzje.</p>
<p>Według mnie jest również bardzo wielkim niebezpieczeństwem myleniem tego czym jest opozycja i jej zgoda z tymi wielkimi procesami, które się dokonują w społeczeństwie i istota porozumienia jest niczym innym, jak stworzenie wspólnych elementów stabilizujących to, żeby opanować je w sytuacji, w której stale to sobie powtarzamy, nie będzie lepiej, będzie gorzej i trzeba przez te najcięższe lata jeszcze przejść.</p>
<p>I ostatnia uwaga. Otóż ja nie uważam, że mówienie w tej chwili o tym, że za 4 lata będą inne wybory, więc w pełni demokratyczne, 5-przymiotnikowe, czy będzie inny sposób wybierania prezydenta niż dotychczas, jest nieodpowiedzialnością, bo nie wiemy jaka będzie sytuacja międzynarodowa, czy się Gorbaczowowi powiedzie pierestrojka i jaka będzie sytuacja wewnętrzna.</p>
<p>Element angażowania się w pewnego rodzaju koncepcje rozwojowe, jest metodą wpływania na nią, to znaczy wywoływaniu jej w pewnym sensie jako czynnika, w którym deklarujemy jak być powinno.</p>
<p>No i tutaj wydaje mi się są te stanowiska bardzo wyraźnie zaznaczone zarówno w tych konkretach, o których tutaj myśmy mówili i których żeśmy nie przebrnęli jak i w sposobie po prostu podejścia do całego tego modelu, byłoby ogromną nieodpowiedzialnością z naszej strony, w tej chwili stracić z oczu tę wizję całą i pójść na jakieś ustępstwa, które by wówczas ją przekreślały od razu na samym wstępie całego tego procesu.</p>
<p><em>Przewodniczący:</em></p>
<p>Ostatnim mówcą jest pan Gebethner.</p>
<p><em>Ob. Gebethner Stanisław:</em></p>
<p>Proszę państwa, dwie uwagi natury ogólnej.</p>
<p>Cały czas obawiam się, że ulegamy pewnemu złudzeniu, że dyskutujemy tak zwane prowizorium konstytucyjne, a historia poucza, że sprawy tymczasowe były najdłuższe.</p>
<p>Dlatego, jeśli z uporem maniaka niektóre sprawy natury konstytucyjnej tu podnoszę, to w świadomości, że podejmujemy czy proponujemy Sejmowi decyzje, które nie są pisane na rok, na dwa, czy nawet cztery, a mogą przetrwać nawet i dekady.</p>
<p>Jeżeli wynik naszych decyzji będzie taki, że trafimy z rozwiązaniami, które będą odpowiadały układowi społecznemu, to te prowizorium może trwać znacznie dłużej niż nam się wydaje i żadne tutaj rocznice nas nie zmuszą do uchwalania doskonałej konstytucji.</p>
<p>Druga sprawa. Ja najbardziej obawiam się, że wyłoni się parlament dwuizbowy po wyborach, w którym nie będzie żadna strona miała nawet kwalifikowanej mniejszości, mówię te 1/3 czy tam 2/5 i będzie się składał z dużej ilości wolnych strzelców i w dodatku deputowanych posłów i senatorów niedoświadczonych w pracy parlamentarnej, a nie mówię, że obecnej kadencji są aż wytrawnymi wieloletnimi parlamentarzystami.</p>
<p>Dlatego też precyzja postanowień konstytucji musi być daleko posunięta i nie zgadzam się z tą techniką legislacyjną, że to krótko, węzłowato mamy określić, a do przyszłej konstytucji dojdziemy za parę lat. Wyjdzie to bokiem przy rozstrzyganiu wielu spraw.</p>
<p>Dlatego proponuję, aby tak jak podjęliśmy w tej chwili taką roboczą decyzję, że dwie osoby zredagują przepis dotyczący ratyfikacji, żeby wyłonić taką dwójkę lub czwórkę, nie wiem, która by ustaliła procedurę, te postanowienia dotyczące budżetu, planu finansów, bo wydaje mi się, jesteśmy bliżsi kompromisu niż to wygląda z pozoru w dyskusji.</p>
<p>Sprawa, dwie, trzy może konkretne sprawy. Sprawa inicjatywy ustawodawczej Senatu. Znane są w procedurach parlamentarnych obok inicjatywy ustawodawczej wnioski ustawodawcze. Proponowałbym przypisać Senatowi wnioski ustawodawcze, to znaczy jest to mniej wiążąca inspiracja ustawodawcza. Wymaga to rozpatrzenia wniosku i ewentualnie podjęcia inicjatywy ustawodawczej przez Sejm.</p>
<p>Ale trzeba się z wnioskiem zapoznać.</p>
<p>I trzecia sprawa. Ja jestem przeciwnikiem zniesienia sesji, to za bardzo jest zmieniające naszą i tradycję i zwyczaje, natomiast jestem za wprowadzeniem znanej naszemu prawu konstytucyjnemu zasady, że w przerwach między sesjami Sejmu, parlamentu, dekrety wydaje się na podstawie każdorazowego upoważnienia Sejmu, czy parlamentu do wydawania dekretów.</p>
<p>Ktoś mi tu powie, z uczniów prof. Rozmaryna, że to było fikcją w latach czterdziestych, to prawda, ale w latach 30-tych pod rządami Konstytucji kwietniowej to sprawdzałem, były to bardzo konkretne upoważnienia, konkretne upoważnienia lub ich nie było. Czyli w ten sposób, jeżeli Sejm zamknięciem sesji nie udzielił upoważnień, w tej przerwie międzysesyjnej prezydent z tych uprawnień nie korzysta.</p>
<p>Jeżeli Sejm uważa, że ta przerwa może wywoływać konieczność wydawania określonych dekretów, upoważnia do tego rząd czy prezydent. To jest jedno z rozwiązań ograniczających wydawanie dekretów przez prezydenta.</p>
<p>Wydaje mi się, że naprawdę nie powinniśmy się w tej chwili spierać przy kim będzie rzecznik, ważne, że Rzecznik Praw Obywatelskich jest, a czy on jest powoływany przez Senat, czy przez Sejm, czy przez obie izby, to naprawdę jest sprawa drugorzędna. W sprawie prokuratury nie wiem, to jest chyba odrębna sprawa, którą będziemy jeszcze dyskutowali. Logicznie by było, gdyby była utrzymana w tym charakterze, żeby tak jak rzecznik w tym samym trybie był powoływany.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Proszę państwa, spróbujmy zorientować się gdzie jesteśmy i co mamy zrobić dalej.</p>
<p>Najpierw chciałbym powiedzieć, że tak przede wszystkim uwagi, które przedstawił pan Kuroń na temat tego, co mamy zakładać na temat przyszłości i o składzie, ja podzielam je. Uważam je za niepolemiczne. Tak samo jak i również inne w tym te, które przedstawił pan Lamentowicz. Sądziłbym, że rzeczywiście musimy liczyć się z takimi, musimy brać pod uwagę takie racje, które tu padły.</p>
<p>Do katalogu tych racji trzeba jednak równocześnie dodać jeszcze jedną rację, o której mówił tu prof. Jarosz. Mianowicie my musimy - zastanawiamy się nad taką sytuacja, jeżeli przyjąć tą regułę, że rządzić trzeba, że trzeba maksymalnie dążyć do consensusu, tak jak pan Jacek Kuroń to sformułował. To jednocześnie co innego jest debatować nad pewnymi ogólnymi zagadnieniami, a co innego rządzić krajem i rozwiązywać problemy często bieżące i pilne.</p>
<p>I otóż sytuacja, która... w której consensus jest nieosiągalny, tak jak na dawnym polskim Sejmie, która nie ma możliwości, w której nie ma możliwości przełamania braku consensusu przez większość, jakkolwiek by ona była zbudowana, stawia na porządku dziennym kryzys, tworzy kryzys parlamentarny, do którego prędzej czy później może dojść. Chodzi o to, żeby nie dochodziło od razu albo nie za szybko. Dlatego też wydaje się, że ta reguła 2/3, już pomijając okoliczności jej wprowadzania, naprawdę to okoliczności były takie, że wtedy, kiedy żeśmy dyskutowali, to oczywiście ma rację prof. Geremek, że padła ta suma 2/3, potem kiedy już jednak był przygotowany projekt konkretny, który już przedstawialiśmy państwu jako dokument, to była ta propozycja 11/20, po czym do wczoraj, to nie było tylko wczoraj, do wczoraj wasza strona proponowała 3/5.</p>
<p>I otóż z powodów, o których powiedziałem, w tej chwili wydaje się, że jest właściwym rozwiązaniem przyjęcie na ten czas rozwiązania tego, tej propozycji rozstrzygania przez większość 3/5 właśnie dlatego, że aby uniknąć łatwego kryzysu legislacyjnego w stosunkowo wczesnych etapach, gdyby idea consensusu nie dała się realizować.</p>
<p>Jeśli chodzi o sprawę Senatu, to wydaje mi się, że wygląda to tak. Mamy zgodę, że podstawowym uprawnieniem Senatu jest ocena ustaw i że Senat ma prawo veta w stosunku do ustaw. Nie jest to żadne malowane prawo. Jest to prawo zupełnie konkretne i mam nadzieję, że kiedy pan Baumgart będzie przedstawiał tą sprawę swojemu elektoratowi, to ma coś konkretnego do przedstawienia. To jest rzeczywiście fakt konkretny.</p>
<p>Dyskutowaliśmy kwestię na tym tle, jedną kwestię, kwestię ustawy budżetowej, która wymaga szczególnego potraktowania, ale rzeczywiście jestem zdania, że tu jesteśmy bliscy i że tą propozycję, którą ktoś z państwa sformułował, żebyśmy takie grono redakcyjne do tego powołali i myślę, że nas przybliży albo do rozwiązania, albo w ogóle pozwoli rozwiązać tą sprawę.</p>
<p>Przedmiotem rozbieżności widzę w sprawie Senatu, w gruncie rzeczy dwóch rodzajów widzę rozbieżności. Jeden rodzaj, to kwestia jaką większością Sejm może anulować veto, i drugie co oprócz ustaw, oprócz ustosunkowania się do ustaw ma jeszcze należeć do sfery uprawnień drugiej Izby.</p>
<p>Podejmowana tu była kwestia Rzecznika Praw Obywatelskich, praw obywatelskich prezesa NIK-u i dopiero co wprowadzona przez pana Ciemniewskiego sprawa Prokuratora.</p>
<p>Najlepiej by było, gdybyśmy zgodzili się, gdyby szanowni partnerzy zgodzili się na to, aby te sprawy zostały rozwiązane zgodnie z propozycją jaką przedstawiamy. To znaczy, żeby Senat posiadał uprawnienia w zakresie opiniowania kandydatury Rzecznika Praw Obywatelskich i Przewodniczącego - jak to jest? I prezesa NIK-u. Taką propozycję formułuję, w tej sprawie. Być może, można by i także zastanowić się nad tym, czy inne jeszcze funkcje w państwie nie powinny być opiniowane przez Senat.</p>
<p>Proponujemy zatem, żeby Senat miał w tym wypadku rolę opiniującą, co by akcentowało w tym fakt, że jest tutaj on, że tu też ma to - jest to raczej w trybie consensusu rozstrzygana sprawa, niż w trybie decyzyjnym.</p>
<p>Tyle jeśli chodzi o sprawy Senatu. Może zatrzymam się w tym miejscu i pójdziemy do sprawy prezydenta.</p>
<p>Proszę bardzo.</p>
<p><em>Ob. Bronisław Geremek:</em></p>
<p>Obawiam się, że jesteśmy w momencie, w którym rzecz nie idzie, o sprawę organizacji naszych prac. Powołaliśmy bowiem grupy robocze. Grupy robocze pracowały. Grupy robocze dalej nie pójdą niż decyzje, które zostaną ustalone.</p>
<p>W jednej sprawie wydaje mi się, że jest taka możliwość decyzji, to jest w sprawie ustawy budżetowej. W drugiej sprawie jest taka możliwość decyzji, to jest w sprawie potwierdzania ratyfikacji umów międzynarodowych i w tych dwóch sprawach rzecz idzie o sformułowanie, bo jest consensus. We wszystkich pozostałych nie ma go. A chodzi tu o sprawy istotne. I o decyzje istotne.</p>
<p>Ja rozumiem, jest to przeświadczenie całej delegacji, z którą występuję przy tym stole, że w tym nowym układzie demokratyzacyjnym trzeba mieć świadomość potrzeby pewnych zabezpieczeń czy bezpieczników, jak mówi prof. Baszkiewicz, bo rozumiemy ten sposób myślenia i w nich uczestniczymy.</p>
<p>Ale uważamy jednocześnie, że musi to być taki układ, w którym jest pewna ta harmonia między wewnętrznymi elementami. Harmonia ta w sposób zasadniczy zostaje naruszona, gdy są nadmierne uprawnienia prezydenta i gdy występuje niedobór uprawnień Senatu.</p>
<p>Sprowadzenie Senatu do roli opiniodawcy byłoby redukcją odbioru społecznego, chciałem powiedzieć, ośmieszeniem instytucji. Ta opinia, i co to znaczy, że będzie opiniował, że będzie opiniował osoby wybierane czy uchwały sejmowe, będzie wydawał opinie i będzie bezwolną zupełnie instytucją sytuacji, w kontekście pewnym przecież jeszcze nadal nie zmienionym, dotyczącym stosunków z opinią publiczną i takim brakiem drożności między opinią publiczną a władzą.</p>
<p>Nawet ta sprawa Rzecznika Praw Obywatelskich. Podkreślałem znaczenie tej propozycji, że pozytywnie ocenialiśmy, bo ona była przede wszystkim symboliczną, ona właśnie wskazywała, że w tych funkcjach kontrolnych Senatu ta sprawa ochrony praw obywatelskich ma znaczenie szczególne. Też do zgody dojść nie może i wreszcie w sprawie tak zasadniczej, jak sprawa usytuowania Naczelnej Izby Kontroli. Sprowadzenie roli Senatu do roli opiniodawcy przy powoływaniu prezesa NIK-u.</p>
<p>Sprowadzenie Senatu do roli opiniodawcy przy podejmowaniu uchwały o planach gospodarczych jest zasadnicza redukcja tej instytucji.</p>
<p>Konkludując powiedziałbym, że jesteśmy w sytuacji patowej i nie należy sądzić, że takie rozwiązania prawne, o tak zasadniczym znaczeniu dla przyszłości, że takie rozwiązania prawne nagle pewien elektryk z pewnym generałem wymyślą, jeżeli tutaj to grono po wielu godzinach i wielu dniach debatowania do zgody dojść nie może. Oznacza to, że istnieje pole niedopowiedzianego i niezdecydowanego, niezwykle szerokie.</p>
<p>I w związku z tym przedkładam pod rozwagę. A myśmy już w tej chwili istotne zawiesili te sprawy, na które druga strona nie odpowiada, jeżeli prawdą jest, to co pan sekretarz Królewski mówił, że to jest stanowisko jasne określone, i że jest jak jest, to odpowiadam na to, że chyba trzeba wówczas powrócić, do innego sposobu myślenia o reformie państwa i uznać, że reforma państwa rozpocząć trzeba od układu dotyczącego Sejmu, a pozostawić pozostałe dwa elementy to znaczy te związane układ prezydenta i Senatu do decyzji konstytucyjnych zapowiadanych na 1991 rok.</p>
<p>W każdym razie stwierdzam, że w tej sprawie zanim przejdziemy jeszcze do omówienia spraw ordynacji wyborczej, że w tej sprawie obecny stan dyskusji skłania do przekonania, że nie jesteśmy zdolni w tak szybkim czasie dojść do ugody, do consensusu, do dotarcia się stanowiska wystarczającego dla podjęcia decyzji.</p>
<p><em>Przewodniczący:</em></p>
<p>Prof. Baszkiewicz jeszcze.</p>
<p><em>Ob. Jan Baszkiewicz:</em></p>
<p>Ja przepraszam bardzo, że się wtrącam do wymiany zdań na tak wysokim szczeblu, szczególnie, że równocześnie przedmiot dyskusji rzeczywiście jest centralny. Ale mnie się zdaje, że główna idea jest taka, żeby w miarę możliwości eliminować jak najwięcej tematów, żeby zostały rzeczywiście te centralne.</p>
<p>I chcę powiedzieć o jednej sprawie w związku z tym, dotyczy kilku kwestii.</p>
<p>Mnie się zdaje, że nie doceniamy w tych dyskusjach, to znaczy albo przeceniamy zapisy konstytucyjne w stosunku do praktyki, która może się stworzyć w Senacie.</p>
<p>Na przykład sprawa opinii może mieć większe znaczenie w mojej wyobraźni, niż kwestia wyrażania zgody. To zależy wszystko jak będzie przebiegało, jeśli się pojawi w uchwale Senatu kształtujący porządek jego prac, że Senat prowadzi przesłuchania wobec kandydatów, że Senat formułuje w ogóle opinie przecież w sensie merytorycznym, treść opinii, to nie będzie tak - nie, albo podoba mi się, nie podoba. To naprawdę, już w tej chwili abstrahując od różnych stron stołu, mamy zupełnie inne możliwości osiągnięcia zjawiska w sensie konstytucyjnego, że tak powiem, funkcjonowania pewnych ogniw, niż się nam może w tej chwili wydaje.</p>
<p>Ja przepraszam, że tak to formułuję, bo myślę, że wszyscy państwo macie bogatą wyobraźnię, ale wydaje mi się, że nie doceniamy tego, że tryb pracy, metody, sposób formułowania na przykład, dochodzenie do opinii, no instytucja przesłuchiwania na przykład kandydata, prawda, to są czynniki, które mogą odegrać bardzo wielką rolę.</p>
<p>I gdyby to było przekonywujące, to może by się dało powiedzmy biorąc pod uwagę, że tu mamy w Konstytucji uzgodniony przepis, że te właśnie organizacje pracy, porządek pracy, cały ten mechanizm pracy Senatu zostanie jeszcze bliżej określony i przez niego samego.</p>
<p>I chcę zwrócić uwagę, że nikt nie jest w prawie dokonać zmiany regulaminu pracy Senatu. Senat sam go kształtuje. Senat sam go kształtuje. To jest jego kompetencja.</p>
<p>Także zdaje się, że waga sporu wokół zagadnień opiniowania może naprawdę nie jest aż tak wielka, jak się może... jak to może wynikać ze słów.</p>
<p>Zgadzam się, prawda, czy formułuje opinię, wydaje opinię, niż nam się to w tej chwili wydaje.</p>
<p>Natomiast oczywiście nie dotyczy to innych spraw. Tak samo zresztą wydaje mi się, że porządek prac nad budżetom zawsze musi być uchwalony wewnętrznie przez Sejm i Senat i te terminy wszystko, sposób to... dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Więc jeśli chodzi o ostatni głos pana przewodniczącego to chciałbym zauważyć co następuje.</p>
<p>Ja myślę, że w każdej fazie naszych negocjacji możemy wybrać drogę, którą wspólnie uznamy za najlepszą. Jeśli zatem okaże się, że nie potrafimy się porozumieć, co do tych dwóch spraw, to wrócimy do naszego kontraktu, któryśmy... wyjściowego - któryśmy już przedtem, co do którego żeśmy się daleko posunęli i wobec tego będziemy mieć szansę na załatwienie przynajmniej tamtych rzeczy.</p>
<p>Tak więc oczywiście chcę tylko przypomnieć, że w takim przypadku będzie chyba oczywiste, że to co nas podzieliło, dotyczy w zakresie Senatu dwóch punktów. Żebyśmy wiedzieli co nas dzieli. Dzieli nas 7% uprawnień, 6 - to jest jeden punkt, który nas dzieli. I drugi punkt, który nas dzieli, to są - opiniować czy uchwalać Rzecznika Praw Obywatelskich oraz Przewodniczącego NIK.</p>
<p>Proszę? W sprawie Senatu.</p>
<p><em>Ob. Bronisław Geremek:</em></p>
<p>Tylko ad vocem, bo nie chciałbym rozszerzać tego. Chcę powiedzieć bardzo wyraźnie, że to co nas dzieli rzeczywiście w tej chwili, w tej sytuacji, to jest sprawa roli prezydenta w systemie organów centralnych państwa.</p>
<p>My chcemy stworzyć jakby z tego problem. Uważamy, że trzeba rozpatrywać tu całość i właśnie widzieliśmy w funkcjach prezydenckich tych bardzo szczególnych, element stabilizujący. I uznawaliśmy, że właśnie można dopuścić to, że prezydent w prezydenckim systemie, bo przykłada pana Królewskiego nie dotyczyły systemu prezydenckiego, jest tu wybierany tak jak w systemie nieprezydenckim, no bo jest sytuacja szczególna i uważaliśmy, że Senat jest elementem tego układu.</p>
<p>Więc zatem, ażeby sformułować to w sposób w tej chwili roboczy i negocjacyjny, a nie konfliktujący, to powiadam, są istotne sprawy dotyczące tego układu, które pozostają nierozwiązane i które trzeba spróbować albo rozwiązać, albo zrezygnować z tego układu.</p>
<p><em>Przewodniczący:</em></p>
<p>Jeszcze spróbujmy przynajmniej zdefiniować wyraziście te punkty, które nas dzielą najbardziej. To określenie ich w zakresie Senatu - otrzymałem odpowiedź, że różnica dotyczy nie tyle tych punktów w sprawie Senatu, co dotyczy kwestii prezydenta. Wobec tego zobaczmy, w którym miejscu jesteśmy, jeśli chodzi o sprawę prezydenta.</p>
<p>Były cztery. Jeden dotyczył - to czy mamy wpisać pierwszą kadencję. My proponujemy, żeby na ten temat wypowiedzieć się w umowie.</p>
<p>Po drugie. Byliśmy - w sprawie dekretów. Proponowaliśmy, abyśmy wspólnie wystąpili w sprawie zniesienia kadencyjności, sesyjności Sejmu w ten sposób, ewentualne uprawnienia do dekretów zredukować do minimum, a zatem do momentu, w którym na przykład Sejm nie obraduje. Jak podpowiadają mi tu specjaliści niż ja, może to dotyczyć około dwóch miesięcy w roku.</p>
<p><em>Ob. Bronisław Geremek:</em></p>
<p>Chciałbym ad vocem. Powiedzieliśmy na to, że jest to faktycznie... znaczy rozszerzenie działania tego prawa. Dlatego, że to oznacza, że w ogóle jeśli jest permanencja Sejmu, to oznacza, że prezydent zawsze i kiedy chce może wydawać dekrety z mocą ustawy.</p>
<p><em>Przewodniczący:</em></p>
<p>Dobrze, to nie jest naszą intencją. Jeśli tak by to miało być faktycznie rozumiane, to jesteśmy gotowi dokonać takich dookreśleń, aby nie prowadziło do takiego efektu. To nie jest intencjonalne.</p>
<p>Natomiast może być, jeśli uważacie, że taki jest efekt takiej zmiany, to poszukajmy rozwiązań, które by do tego efektu nie prowadziły.</p>
<p>Po trzecie. Sprawy rozwiązywania Sejmu. Pogodziliśmy się co do jednego punktu w tej sprawie, że kiedy Sejm nie jest w stanie powołać rządu, to prezydent ma prawo go rozwiązać.</p>
<p>Sądziliśmy, że być może jest jeszcze jakiś inny obraz spraw, ale nie chcieliśmy tego w tej chwili przesądzać. Chcieliśmy zaproponować jeszcze pewien namysł na ten temat i poddać ewentualnie sprawę pod rozwagę na kolejnym naszym spotkaniu. Nie chciałbym tego jednoznacznie zamykać, ani w jedną, ani w drugą stronę. Być może staniemy na tym, być może nie, wtedy bym przedstawił to. I dlatego proszę traktować jako otwarte.</p>
<p>Sądzę, że ważniejszą, jeślibym uważał, że jest gdzieś jakiś najpoważniejszy spór, dotyczy jednego punktu. Mianowicie tego punktu, czy prezydent miałby prawo zawieszać ustawy z przyczyn politycznych, a nie tylko niezgodności z Sejmem. I chciałbym powiedzieć, proszę o waszą reakcję. Chciałbym powiedzieć, że my jesteśmy również przeciwko jak to określił jeden z nas, takim uprawnieniom prezydenta, które by go stawiały ponad, ale nie wydaje nam się, żeby to tak było. To tylko wprowadza pewną dodatkową możliwość. Ale proszę o argumenty.</p>
<p><em>Ob. Bronisław Geremek:</em></p>
<p>Możemy w tej chwili oczywiście przystąpić do dyskusji i wymiany argumentów. Chcę powiedzieć, że sprawa wydawania dekretów z mocą ustawy w obecnym stanowisku, przy obecnym stanowisku drugiej strony małe nadzieje wytwarza, dlatego, że permanencja Sejmu jest odpowiedzią, która przekreśla dekrety z mocą ustawy i tak to rozumieliśmy, i tak to formułowaliśmy.</p>
<p>Uważamy, że natomiast prezydent może wydawać rozporządzenia różnego typu akty, natomiast prezydent nie wydaje dekretu z mocy ustaw w warunkach permanencji Sejmu, nie ma takiej potrzeby.</p>
<p>Więc tutaj oczekujemy odpowiedzi, która musi być odpowiedzią jednoznaczną, albo też jest tu znak zapytania.</p>
<p>W sprawie rozwiązywania Sejmu przyjęliśmy to z drugiej strony zaproponowane ustalenie, żebyśmy w tej chwili nie podejmowali decyzji. Znaczy, że wymaga to jeszcze rozpatrzenia i rozważenia.</p>
<p>Pozostaje zetem sprawa veta zawieszającego i tutaj powiadamy tak samo jak w pozostałych dwóch sprawach, że uważamy, że art. 5 powinien zostać likwidowany, że nie ma żadnej potrzeby sformułowania takiego artykułu i uważamy, że tutaj jakby żaden dalszy taki słowny pojedynek, no daleko nas nie zaprowadzi. Bo można powiedzieć tylko tyle, że intencja jest wspólna, jak rozumiem. Bo chodzi nam o to, żeby prezydent nie był ponad prawem, żeby nie wytwarzać wrażenia bonapartyzmu. Odpowiadamy: artykuł piąty takie wrażenie wytwarza. Uważamy, że ustęp piąty takie wrażenie wytwarza i dlatego uważamy, że nie należy.</p>
<p><em>Przewodniczący:</em></p>
<p>Jeśli zdefiniowaliśmy sobie pole różnic, to chciałbym, chyba także jest taka propozycja i prof. Geremka, przyjąć taką... proponować taką strategię. Czasami jest tak, że kiedy się dyskutujemy przez pewien czas nad jakimś tematem, już się go w ten sposób ułoży w głowie, trudno jest znaleźć odmienną perspektywę na ten temat.</p>
<p>Dlatego proponuję, żebyśmy w tym miejscu zakończyli ponieważ wiemy już, gdzie - jakie rozwiązania osiągnęliśmy, wiemy co jest jasne, wiemy także z czym się godzimy i w czym natrafiliśmy na trudności, wiemy dlaczego natrafiliśmy na trudności. Dajmy sobie czas obu stronom na namysł, może przyjdą nam lepsze sformułowania, lepsze ujęcia sprawy albo do jutrzejszego razu, albo do kolejnego spotkania jak powiada szanowny profesor pewnego elektryka z pewnym generałem.</p>
<p>Proponowałbym może... Proszę bardzo.</p>
<p><em>Ob. Bronisław Geremek:</em></p>
<p>Chciałbym prosić o to, bo zdaje się, że nasi przedstawiciele już mają sformułowanie tych dwóch - sprawy budżetu i sprawy ratyfikacji konwencji, tak. Żebyśmy mogli zapoznać się z nimi i przejść wówczas do ordynacji wyborczej.</p>
<p>Pan Ciemniewski, proszę bardzo.</p>
<p><em>Ob. Jerzy Ciemniewski:</em></p>
<p>Więc ustaliliśmy z tym, że nie było między nami zgodności w jednej kwestii, mianowicie propozycja naszej strony jest taka, że ratyfikacje umów międzynarodowych o zasadniczym znaczeniu politycznym lub gospodarczym, a w szczególności obciążające państwo pod względem finansowym oraz umów pociągających za sobą konieczność zmian w ustawodawstwie, wymaga uprzedniej zgody Sejmu wyrażonej w formie ustawy.</p>
<p>Natomiast może powiem już czym się różnimy ze stroną rządową, mianowicie strona rządowa nie chce uwzględnić umów o zasadniczym znaczeniu politycznym. Różnica dotyczy umów o zasadniczym znaczeniu politycznym.</p>
<p><em>Przewodniczący:</em></p>
<p>Czy dokument ten jest w ręku pana w tej chwili?</p>
<p>Tutaj mam. To my się namyślimy nad tą sprawą i czy jest już drugi też, czy nie? Nie było. Dobrze, to zrobimy... ja mam taką propozycję, żebyśmy zrobili teraz parę minut - powiedzmy 10 minut przerwy odpoczynku, a w tym czasie do sprawy ordynacji.</p>
<p><em>Ob. Bronisław Geremek:</em></p>
<p>Jeśli można? Proponowałbym, jak w wypadku ratyfikacji, postąpili w sprawie budżetu. Bo tu jesteśmy blisko consensusu. My wystawiamy za chwilę kogoś i prosimy o przedstawiciela.</p>
<p>/Przerwa./</p>
<p></p>
<p><em>/Po przerwie./</em></p>
<p>/Po przerwie obradom przewodniczy <em>ob. Jerzy Reykowski</em>./</p>
<p><em>Przewodniczący:</em></p>
<p>Wznawiamy posiedzenie i wobec tego rozumiem, że przechodzimy do spraw ordynacji wyborczej do Senatu i do Sejmu.</p>
<p>Czy są jeszcze jakieś uwagi dotyczące poprzedniej naszej dyskusji. Jeżeli nie ma to, przechodzimy do spraw ordynacji wyborczej do Senatu.</p>
<p><em>Ob. Bronisław Geremek:</em></p>
<p>Dlaczego od Senatu zaczynamy?</p>
<p><em>Przewodniczący:</em></p>
<p>No tak od końca zaczęliśmy, więc tak myślę, że na Sejmie skończymy. I myślę najpierw Senat. Bo Sejm myśmy już omawiali, tylko jest grupa robocza, przedstawi nam sprawozdanie, ze stanu pracy.</p>
<p>Sprawa ordynacji wyborczej do Senatu.</p>
<p>Nasza strona przedstawia, czy partnerzy nasi? Tak. Bardzo prosimy, pan Kazimierz Cypryniak ma głos.</p>
<p><em>Ob. Kazimierz Cypryniak:</em></p>
<p>Z tym, że mam propozycję, że ponieważ zdaje się dysponujemy tą notatką naszej grupy roboczej w sprawie ordynacji do Sejmu. Tam są też sprawy rozbieżne jeszcze i chciałem nasze stanowisko w tej sprawie wyrazić, oczywiście łącznie do Senatu też potraktujemy. Jak panowie? Zgoda, tak.</p>
<p>Więc tak, jeżeli chodzi o notatkę do „Ordynacja wyborcza do Sejmu”. Zapis na pierwszej stronie z naszej strony nie budzi żadnych... zapisy nie budzą żadnych zastrzeżeń.</p>
<p>Strona druga - art. 40 jest tam taki zapis pierwszy tiret, że po - Rada Pastwa - dodać słowo „jednorazowo”. Proponujemy to skreślić z uwagi na to, że dajemy tytuł, że jest to ordynacje wyborcza do Sejmu X kadencji, a więc samo przez się jest to jednorazowa, już byśmy chcieli no nie upiększać tej ordynacji, która jest też dokumentem wysokiego rzędu, jeszcze innymi dopiskami.</p>
<p>Najwięcej wątpliwości budził art. 42 i była propozycja, aby zrezygnować z ust. 1. Chciałem z naszej strony podtrzymać potrzebę zatrzymania punktu drugiego, ale jednocześnie chciałem poinformować, że pracujemy nad stanowiskiem, które by być może pozwoliło też wyjść naprzeciw zainteresowaniom naszych rozmówców. Mianowicie wstępnie to zreferuję, a jutro damy ostateczną odpowiedź w tej sprawie. Iż drugi punkt moglibyśmy wzmocnić, bo sprawy są teraz w trakcie konsultacji dodatkowym uzupełnić zapisem, iż każdy z zgłaszających podmiotów wspiera swoje zgłoszenie no podpisami trzech tysięcy wyborców. Ale formułuję to jako propozycję wstępną, która jest w trakcie konsultacji i byśmy ostatecznie ją jutro potwierdzili.</p>
<p>Strona trzecia to jest dalej art. 42, gdzie mówimy o symbolach. Otóż sądzimy, że zapis ten no nie jest powiedziałbym do końca jeszcze precyzyjny. Nie wiem, czy to będzie już wystarczające, ale wydaje nam się, że on niezupełnie dobrze oddaję wszystkie możliwości eksponowania powiedzmy swojej przynależności, kiedy przyjdzie do wyborów. Bo chodzi tu o symbole werbalne i określenie orientacji politycznych. Ale przecież nie każdy zaraz musi się identyfikować z orientacją polityczną na przykład. W związku z tym bylibyśmy za tym, żeby spróbować jeszcze nad tym zapisem popracować tak na roboczo tu formułujemy oraz określenie jego społeczno-politycznej orientacji, no bo nie wiem, ktoś może tym powiedzmy nie życzyć sobie żadnych politycznych identyfikacji, ale też może wyrażać swoje zainteresowania. No nie wiem, na przykład ekolog powiedzmy, czy może napisać, że jest powiedzmy jakimś ekologiem. Nie jest to orientacje polityczna, ale ktoś może zechce tak się reklamować.</p>
<p>I sprawa kolejna. Jest tu taka, to jest ustęp czwarty, otóż należałoby - tam jest chyba błąd maszynowy, bo się mówi o zgłaszanie mężów, a chodzi o zgłaszanie męża zaufania do obwodowych i do okręgowych komisji, bo to do każdej komisji może jednak jeden. Ale tutaj proponujemy uzupełnić ten ustęp, mianowicie czynić takim, że mężowie zaufania przebywają w lokalach wyborczych w oparciu o upoważnienia wydane przez okręgowe komisje wyborcze.</p>
<p>Rzecz bowiem idzie o to, że no lokal wyborczy w dniu wyborów jest powiedzmy lokalem urzędowym dużej rangi. I skądże tenże przewodniczący państwowej komisji wyborczej, który odpowiada za przebieg wyborów, ma wiedzieć, kto jest mężem zaufania, a kto nie. Był to tryb u nas w Polsce zawsze sterowany, on nikogo nie dyskryminuje, jest to dokument jak gdyby poświadczający prawo przebywania na terenie lokalu, który zresztą utrzymuje odpowiednia ilość dziennikarzy krajowych i zagranicznych, i chcielibyśmy uzupełnić tenże zapis.</p>
<p>Na stronie czwartej podtrzymujemy art. 64 i 65. Nasze stanowisko w sprawie, no... głosowania poprzez skreślenie. Nasza argumentacja była przedstawiana i powód jest jeden - jedyny, mianowicie, iż jesteśmy przeciwni, aby było dwa sposoby głosowania.</p>
<p>Pozytywne głosowanie czy poprzez pozytywne głosowania komplikuje się sytuacja z uwagi na istnienie listy krajowej.</p>
<p>I art. 72, to jest drugi tiret, proponujemy zakończyć na słowie „wiadomości publiczne” kropka. Ponieważ tam jest dalej - przez wywieszenie itd. Ponieważ, no te lokale wyborcze są powiedziałbym, będą przy rożnych miejscach. Jest to obligo, w jaki sposób należy podać do wiadomości powiedzmy publicznej. Będą one i na terenie wsi, i miast, i w różnego rodzaju miejscowościach, więc zgadzamy się na to, że to można podawać do wiadomości publicznej, a więc mogą to podawać lokalne rozgłośnie, można będzie w oknie powiedzmy nie wiem komisji wyborczej wywiesić czy coś takiego, jakichś form trzeba będzie szukać, ale żebyśmy nie obligowali się od razu, że to jest wyciąg z protokołu wywieszony powiedzmy na drzwiach lokalu wyborczego.</p>
<p>I art. to jest strona piąta, sprawa ostatnia. Jesteśmy zdania, aby tryb tutaj protesty były rozpatrywane przez Sąd Najwyższy.</p>
<p>I to są nasze propozycje tyczące ordynacji wyborczej do Sejmu, któreśmy tu sformułowali na podstawie tego dokumentu wspólnie zredagowanego.</p>
<p>Dotyczące ordynacji wyborczej do Sejmu, któreśmy tu sformułowali na podstawie tego dokumentu wspólnie zredagowanego. Dziękuję bardzo.</p>
<p><em>Przewodniczący:</em></p>
<p>Dziękuję bardzo. Głos ma pani Janina Zakrzewska.</p>
<p><em>Ob. Janina Zakrzewska:</em></p>
<p>Ja przypuszczam, że to będzie bardzo szybko, ponieważ tak jak pan Kazimierz Cypryniak postaram się odpowiedzieć , na te propozycje, które były zgłoszone. Żebym nie opuściła czegoś. Pierwszym był na drugiej stronie. 40 - tak.</p>
<p>Ja myślę, że to jednorazowo miało znaczenie takie określające, że ten podział mandatów jest, polityczny jest jednorazowy. Ale jeżeli zastrzegamy, że to jest do Sejmu X kadencji, to myślę, że akurat nasza grupa była dość koncyliacyjna i nie ma z tego powodu, żeby z tego robić jakiś problem.</p>
<p>Dalej, na stronie następnej art. 45. Tutaj ja myślę jeszcze tak - ust. 4 - jeszcze u dołu symboli werbalnych. Ja rozumiem, że to co panowie tutaj zgłosili, to zresztą idzie po linii naszej pierwotnej propozycji. Nie mamy nic przeciwko temu. Rozumiem, że szczegółowa propozycja zostanie przedstawiona jutro. Ale właśnie nasze strona też mówiła o tych ekologach, czy coś. Tak, ja wiem, ale jestem wyżej.</p>
<p>Jeżeli chodzi o art. 45 ust. 4 to tutaj można to... dlatego jest to w liczbie mnogiej, to po prostu jest sprawa techniki, ponieważ mówimy - do komisji obwodowych i do okręgowej komisji wyborczej. Ale następnie jest mowa o tym, że można zgłaszać wspólnego męża zaufania, to jest już kwestia pewnej stylistyki, można ją jeszcze dopracować. Bo rozumiem, że sama idea jest nam wszystkim wspólna, godzimy się na to. I wobec tego to też traktujemy tylko w pewnym zapisie technicznym.</p>
<p>Potem jest chyba art. 64, prawda, o mężach zaufania. Tak, myślę że co do tego nie ma wątpliwości, możemy się na to zgodzić, żeby nie było jakichś nieporozumień. Ponieważ tak - kandydatów na mężów zaufania może wskazać kandydat na posła z chwilą podawania tam tych wszystkich personaliów. A więc będzie czas, żeby to wszystko w odpowiednim terminie załatwić.</p>
<p>Teraz art. 64 i 65 - no to rozumiałam, że intencją obu stron jest to, żeby wprowadzić głosowanie pozytywne, że głosuje się za, a nie przeciw. Ale ponieważ jest sytuacja listy krajowej rozumiemy, że dla drugiej strony przy tej ordynacji jest to trudne do realizacji.</p>
<p>Tak że co do tego nie ma wątpliwości.</p>
<p>I teraz są dwie rzeczy - jeżeli chodzi o ten artykuł, który był właściwie na posiedzeniu grupy roboczej sporny mianowicie o zniesienie tego ust. 2 w art.42, który z jednej strony mamy stowarzyszenie PAX, Unia Chrześcijańsko-Społeczna i Polski Związek Katolicko-Społeczny, proponowalibyśmy wtedy następny fragment wykreślić, a tutaj dopisać PAX. Jeżeli strona koalicyjno-rządowa uważa i OPZZ uważa, że można to przeredagować, jak rozumiem, że też konkretny tekst zapisu dostaniemy jutro i to by przypominało te uzgodnienia do ordynacji wyborczej do Senatu, że byłyby te organizacje społeczno-zawodowe, ale musiałyby się legitymować wymogiem 3 tysięcy podpisów, to myślę, że na to moglibyśmy się zgodzić.</p>
<p>I ostatnia sprawa, co do której jednak myślę, że jak druga strona zastrzega sobie jeszcze powrót do pewnych rzeczy, czy redakcję jutro, proponowałabym, żebyśmy też jeszcze tutaj do jutra przedstawili naszą ostateczną redakcję. Bo ja rozumiałabym, gdyby ten przepis art. 100 brzmiał w ten sposób, przepraszam nie 100 tylko ten, który mówi... art. 72, był podawany do wiadomości publicznej przez wywieszenie wyciągu z protokołu i co do miejsca można by tu dyskutować czy ma być takie, czy inne sformułowanie. Natomiast wydaje się, tak w pierwszym oglądzie tej propozycji panów, że jednak to nie jest to samo, jeżeli sposób tego będzie nieokreślony. Chodziło nam o to, żeby obywatele znali te wyniki jeszcze nim one będą wynikami oficjalnymi. Tak jak to jest praktykowane we wszystkich krajach, że to się podaje do wiadomości w obwodzie. Potem oczywiście to się zawsze zastrzega, że to nie są jeszcze wyniki ostateczne, że ostateczne będą podane oficjalnie. Ale podaje się wyniki w obwodzie i to wzmaga zainteresowanie problematyką wyborczą. I dlatego może ja bym proponowała, żeby tą ostateczną redakcję art. 72 może byśmy też odroczyli do jutra, może się spotkamy jeszcze razem, może panowie przedstawią, żeby jednak ten dostęp do wyników z obwodu był od razu dla obywateli ważny i podany do wiadomości.</p>
<p><em>Przewodniczący:</em></p>
<p>Dziękuję bardzo. Rozumiem, że w sprawie ordynacji wyborczej do Sejmu ustalenia są zbliżone już w tej chwili.</p>
<p>Proszę pan mec. Władysław Siła-Nowicki.</p>
<p><em>Mec. Władysław Siła-Nowicki:</em></p>
<p>Proszę państwa, ja chciałbym, jeżeli będzie możliwość później jeszcze w sprawie poruszonych tu sprawach prawnych przy tym stole najważniejszym, zwrócić się zarówno do pana kierownika Gduli, jak i do pana prof. Wiatra.</p>
<p>Teraz chciałbym na początku wyjaśnić dwa słowa dlaczego ja nie zabierałem żadnego głosu w tak ważnej i ciekawej dyskusji dotyczącej Senatu i urzędu Prezydenta Rzeczypospolitej.</p>
<p>Słuchałem tego z wielką uwagą, ale muszę stwierdzić, że nie zabierałem głosu dlatego, że ja jestem przeciwnikiem utworzenia zarówno w tej chwili urzędu Prezydenta, jak i Senatu. I to nie z zasadniczej niechęci do tego rodzaju instytucji, ani też z jakiejkolwiek niechęci do człowieka, który tym prezydentem będzie, o czym wszyscy wiedzą, bo jestem członkiem Rady Konsultacyjnej i jestem z tego zadowolony, ale proszę państwa z tego względu, że są to rzeczy zbyt poważne, żeby je załatwiać ad hoc. Doświadczenie życiowe naszego państwa uczy, że jeżeli jest trudna sytuacja społeczna i polityczna, to zalewa nas potok ustaw. Leje się ustawodawstwo obfitości dla załatwienia trudnych problemów w chwili bieżącej. Nie prowadzi to do niczego dobrego. I tak na przykład szczególne regulacje prawne w okresie stanu wojennego jak najgorzej muszą być oceniane, chyba przez nas wszystkich, niezależnie od tego czy stan wojenny uważamy za zło konieczne, czy za zło niekonieczne.</p>
<p>I dlatego proszę państwa, ja nie zabierałem głosu, bo uważam, że to powinno być w innych kategoriach i w inny sposób załatwione, a nie dla załatwienia bieżących trudności chwili obecnej.</p>
<p>Poza tym oczywiście odnosi się do tego to co napisałem w moich uwagach na temat ordynacji wyborczej i co tutaj znajduje szczególne zastosowanie także, że przecież Sejm obecny uznany jest nie tylko przez nas, ale przez stronę, którą mam zaszczyt widzieć przed sobą, jako niereprezentatywny dla społeczeństwa. Podkreśla się, że tam tylko 1 poseł bezpartyjny. Sejm, który trzeba zmienić, żeby nadać mu reprezentatywność, nadać mu siłę.</p>
<p>I proszę państwa, temu Sejmowi mamy nadawać tak poważne kompetencje, tak wielkie zadania do spełnienia. Przecież to jest Sejm odchodzący przedwcześnie. No przecież i w tym jest niewątpliwie jakiś brak logiki.</p>
<p>Ponadto, niezależnie od tego, że wysoko cenię poziom dyskusji, że dla mnie jako starego prawnika pamiętającego dawne roztrząsania tych zagadnień jeszcze z okresów przedwojennych, to co słyszałem dzisiaj było arcyciekawe, bardzo interesujące, na wysokim poziomie. Ale niemniej, jeżeli się tak pospiesznie, ad hoc załatwia te sprawy, to jest absolutną regułą, że powstają akty prawne niedociągnięte, że powstają akty prawne niedopracowane. To jest niemożliwe dopracować tak zasadnicze akty prawne dlatego, że trzeba dla bieżącej politycznej postawy coś załatwić wspólnie, prędko.</p>
<p>Przecież my nie mamy Prezydenta Rzeczypospolitej od roku 1952, a więc jakby nie było już lat prawie 37 i nie mamy Senatu, bo na próżno go broniłem, jak wiecie państwo, w 1946 roku już od lat 43 i dajemy sobie jakoś radę. I te instytucje prawdopodobnie są potrzebne, trzeba będzie utworzyć, tylko nie na kolanie, proszę państwa, nie na kolanie. To są nieuchronnie niedociągnięte pospieszne rzeczy. Tak jak ta fala ustaw, która nas zalewa w trudnych momentach naszego życia państwowego.</p>
<p>To jest sprawa, z którą się chciałem podzielić z państwem dlaczego nie zabierałem głosu w tym sprawach. Dlatego proszę państwa, że zarówno do urzędu Prezydenta Rzeczypospolitej jak i do problemu Senatu drugiej Izby, uważam, że mam obowiązek podchodzić poważnie. Poważnie, ze zrozumieniem, że są to rzeczy wielkiej wagi.</p>
<p>Proszę państwa, jeżeli chodzi o problemy ordynacji wyborczej. No znów jest tutaj dziwna historia. Ja ten tu rozdałem w 20 egzemplarzach, jednej i drugiej stronie. Robiłem tego xero. I jak ja robiłem tego xero tego tekstu spiesząc się na zgromadzenie ważnego ciała, mającego dyskutować ordynację wyborczą, przez radio nadawano czytanie projektu ordynacji wyborczej w Sejmie.</p>
<p>No proszę państwa, to jest chyba, jeżeli mamy jakieś mieć znaczenie, jakąś powagę to jest chyba robione coś nie po kolei. No, a jeżeli się robi nie po kolei, czy w życiu prywatnym, czy w życiu państwowym, to nie jest dobrze. I my musimy zwrócić uwagę na to w imię naszej własnej godności też, że coś się robi nie po kolei.</p>
<p>Zresztą ja tutaj muszę powiedzieć, że padłem ofiarą złośliwości mego znajomego i wielbiciela Leszka Kołakowskiego, który dość ironicznie na mnie patrząc mówił - zdaje się, że pan tam uczestniczy. Ja mówię tak, mam zaszczyt przy najważniejszym stole reform politycznych, mam niezasłużony zaszczyt siedzieć wśród najtęższych głów w PRL. On się do mnie tak ironicznie uśmiechnął i powiada: proszę pana - a pan wie jaki jest synonim słowa powierzchnia zjawisk? Nie wiem - odpowiadam. To jest Pałac Namiestnikowski na Krakowskim Przedmieściu.</p>
<p>A jaki jest synonim słowa istota rzeczy? A on mówi - Magdalenka.</p>
<p>No to jest proszę państwa złośliwość, ale takie są fakty i z tego musimy sobie zdawać sprawę. A więc co my tu znaczymy, jeżeli my mamy wydawać opinię na temat ordynacji wyborczej, a Sejm już tę ordynację wyborczą dyskutuje.</p>
<p>Ja rozumiem, trzeba to robić także, bo jest pierwsze czytanie, może być zmiana. I dlatego ja chcę powiedzieć - moje zdanie, że ja zakończę nawet pewnym dramatycznym apelem na końcu. Tu pozwalam sobie na żart, ale pozwalam sobie powiedzieć coś bardzo serio. Proszę państwa ja jestem dlatego zasadniczym przeciwnikiem ordynacji wyborczej w tej formie jaką się tu dyskutuje, nie dla zabezpieczenia, nie dla asekuranctwa. Złożyłem to na piśmie, żebym zawsze mógł powiedzieć - proszę co ja tam mówiłem i co powiedziałem. Dlatego, że ja uważam, że my mamy jakąś wielką szansę. I boję się, że jakąś wielką szansę marnujemy, że jakąś wielką szansę zaprzepaszczamy.</p>
<p>Proszę państwa, jestem starym człowiekiem, pamiętam jako człowiek dorosły czasy przedwojenne. Brałem udział w jedynym prawidłowym głosowaniu, którym było głosowanie samorządowe, wybory samorządowe w roku 1938. I proszę państwa, to jest jakąś plamą na honorze naszego życia państwowego, że od dziesięcioleci, od lat sześćdziesięciu polskie społeczeństwo, a zatem można powiedzieć polski naród, jest oszukiwany przez polską władzę państwową na temat wyborów parlamentarnych. Jednakowo za rządów premiera Felicjana Sławoj-Składkowskiego i Józefa Cyrankiewicza. I naturalnie zaostrzyły się te rzeczy z biegiem czasu, ale to wszystko było nieprawdziwe, to wszystko jest nieprawdziwe, to wszystko jest kłamliwe, to nie jest prawda, to jest fikcja. Społeczeństwo przestało w to wierzyć konkretnie.</p>
<p>I teraz mamy jakąś wielką szansę, żeby tę plamę na honorze naszego życia państwowego, bo mnie wstyd, że fałszowano wybory w Polsce przedwojennej, że fałszowano zaraz po wojnie, fałszowano we wszystkich latach późniejszych.</p>
<p>Nareszcie jest pierwszy program, pierwsza możność, pierwszy projekt, żeby przeprowadzić wybory nie demokratyczne jeszcze w pełni, ale żeby przeprowadzić wybory uczciwe. Żeby przeprowadzić wybory prawdziwe, żeby społeczeństwo mogło uwierzyć w to, co nie wierzy.</p>
<p><em>Przewodniczący:</em></p>
<p>Panie mecenasie minęło 10 minut.</p>
<p><em>Mec. Władysław Siła-Nowicki:</em></p>
<p>... żeby móc przełamać te problemy, które w Polakach są, Polacy absolutnie nie wierzą w wybory. Polacy kpią sobie z tych, którzy wierzą w wybory. To trzeba przełamać, że my możemy zrobić teraz w jakimś ograniczonym zakresie co zrozumiemy, na cośmy się zgodzili, ale wybory uczciwe i zrozumiałe dla społeczeństwa.</p>
<p>I dlatego ja jestem przeciwnikiem tego co się tu dokładnie dyskutuje. Dlatego dokładnie to opracowałem, dużo wysiłku poświęciłem, przedstawiłem kto chce przekona się, co ja o tym myślę, i jak ja to widzę, żeśmy się ułożyli na pewne warunki wyborcze, żeby z obu stron musimy to uczciwie wykonać. Nie, musimy dać wszystkim obywatelom we wszystkich okręgach jednakowe szanse wzięcia udziału w wyborach niezależnych, wolnych, autentycznych w tym zakresie, w jakim to jest w Polsce możliwe.</p>
<p>To jest sprawa ważna i dlatego ja teraz, nie chcę, żeby mój głos był tylko głosem wołającego na puszczy, ale chciałbym, żeby w każdym razie poprawiono to co jest złe, co jest oczywiście złe.</p>
<p>Panowie! To jest w jakiś sposób dla nas kompromitujące. Przed wojną trzeba było 50 głosów na to, żeby złożyć kandydaturę na posła. Czy jeżeli dzisiaj byłoby 500 głosów, to dziesięciokrotnie większa demokracja przedwojenna zadowoliłaby nas?</p>
<p><em>Przewodniczący:</em></p>
<p>Panie mecenasie, minęło 12 minut.</p>
<p>/Słucham?./</p>
<p>Dwanaście minut minęło. Dyscyplina czasowa jest.</p>
<p><em>Ob. Władysław Siła-Nowicki:</em></p>
<p>...w jakiś sposób ludziom niezorganizowanym wzięcie w nich udziału.</p>
<p>Jeżeli do tego terminu, który uniemożliwia i stawia ludzi, którzy mają po raz pierwszy wziąć udział w wyborach w sytuacji armii nieuzbrojonej i nie zmobilizowanej wobec armii uzbrojonej i zmobilizowanej, to jeżeli jeszcze do tego dołączy się 3 tysiące głosów, to powszechne mniemanie społeczeństwa będzie brzmiało, że usiłuje się uniemożliwić jakikolwiek realny udział w wyborach. Bo to jest krótko mówiąc powszechnie, brak demokracji, jeżeli się z wielką ilością głosów wymaga to, aby mógł zgłosić się człowiek na kandydata - na posła. To jest powszechnie znane, to jest wiadoma rzecz.</p>
<p>Jeżeli do tego jeszcze dołączamy konglomerat błyskawicznego terminu i tak olbrzymiej ilości ludzi na zgłoszenie, społeczeństwo patrzy na to jednoznacznie. Powie, że to jest jedno jeszcze powtórzenie tego, co w zakresie wyborów mamy w Polsce od lat sześćdziesięciu.</p>
<p>Dlatego zwracam się z gorącym apelem do państwa, żeby co najmniej zmniejszyć ilość 3 tys. do tysiąca, bo powinno się nawet zmniejszyć do 500. Wszystkie zastrzeżenia co do pośpiesznie przeprowadzonych wyborów też społeczeństwo je przyjmuje jako kontynuowanie tej niechwalebnej linii, którą niestety mamy w Polsce od sześciu dziesiątków lat, niezależnie od tego, jaki ustrój i jakie są warunki.</p>
<p><em>Przewodniczący:</em></p>
<p>Dziękuję bardzo.</p>
<p>Głos ma pan Piotr Winczorek.</p>
<p><em>Ob. Piotr Winczorek:</em></p>
<p>Ja dziękuję za udzielenie mi głosu.</p>
<p><em>Przewodniczący:</em></p>
<p>Czy ktoś z państwa prosi o głos? Jeżeli nie, to przechodzimy do sprawy ordynacji wyborczej do Senatu. Tym razem głos ma pan Jarosław Kaczyński.</p>
<p><em>Ob.           :</em></p>
<p>/Nie ma go, przepraszam./</p>
<p><em>Przewodniczący:</em></p>
<p>Czy nasi partnerzy w sprawie ordynacji wyborczej do Senatu. Bardzo prosimy.</p>
<p><em>Ob. Kazimierz Cypryniak:</em></p>
<p>Może jeszcze wrócę tylko jednym słowem do ordynacji wyborczej do Sejmu, w nawiązaniu do wypowiedzi pani profesor Zakrzewskiej. Mianowicie my, jeżeli chodzi o 72 art. nie mamy tu zastrzeżeń tego typu powiedzmy czy tam w lokalu wyborczym podawać czy nie. Chodzi nam po prostu o to, że są to za szczegółowe regulacje, jak na ordynację wyborczą. I ten tryb jak ogłaszać, powinna uregulować państwowa komisja wyborcza naszym zdaniem. Ponieważ jak sądzę w państwowej komisji wyborczej będą przedstawiciele strony opozycyjno-solidarnościowej, a więc sądzę, iż nie będzie żadnych przeszkód, aby wnieść odpowiednie propozycje, a zapis ten, który powiada, że należy podawać do publicznej wiadomości stanowi upoważnienie do ustalenia trybu już praktycznego i tam sposobu do uregulowania spraw.</p>
<p>Jeżeli chodzi o ordynację wyborcza, do Senatu, m...</p>
<p><em>Przewodniczący:</em></p>
<p>Przepraszam bardzo, czy mógłbym prosić ad vocem, czy to oznacza, że uznajemy, iż takie jest nasze zdanie i przekazujemy je państwowej komisji wyborczej, że celowym byłoby, aby... itd.</p>
<p><em>Ob. Kazimierz Cypryniak:</em></p>
<p>/Wyłączony mikrofon./</p>
<p>Jeżeli chodzi o ordynację wyborczą do Senatu, więc jak my rozumiemy, to rozstaliśmy się z dwoma jak gdyby problemami nie rozwiązanymi. Jeden problem to były, to był problem dwie czy jedna tura głosowania. I drugi - to była nasza propozycja, aby przedstawiona w pakiecie pewnym, aby przejść na zasadę, że z każdego województwa dwóch kandydatów. To się wiązało też z propozycją, że jedna tura głosowania.</p>
<p>Rozstaliśmy się z tym, że tę propozycję po dwóch kandydatów z województw, nasi rozmówcy jak zaznaczył przewodniczący pan Geremek, biorą do poważnego rozpatrzenia, zaś w sprawie tej ile tur głosowania, no była propozycja, że panowie obstają, aby była - były dwie tury głosowania.</p>
<p>No więc, chcę powiedzieć, że nasze stanowisko jest tutaj niezmienne. Proponujemy, aby wybierać po dwóch kandydatów z województwa i iść na jedną turę głosowania, a ewentualnie możemy to rozważać dalej w pakiecie jako inna propozycja alternatywna, którą mogę toż przedłożyć.</p>
<p>Mianowicie możemy rozważać rozwiązanie tego problemu w sposób taki kompromisowy i następujący. Wrócić do listy krajowej, na której będzie dziesięć mandatów, dać na stołeczne, katowickie po jednym mandacie, tak jak proponowaliśmy więcej, to znaczy będzie razem po trzy i iść na dwie tury głosowania, ale obniżyć próg przy pierwszym głosowaniu. To znaczy kto w pierwszym głosowaniu uzyskuje 30% biorących udział w głosowaniu, przechodzi i jest wybrany. Tam, gdzie nie zostaną wybrani przy pierwszej turze głosowania, przy takim progu minimum 30% i wszystkie inne więcej i najwięcej wtedy zaczyna się.</p>
<p>Jeżeli powiedzmy nie ma wybranego kandydata ani jednego, to jest powtórka powiedzmy pełna. Jeżeli wybrany jest kandydat, no to powiedzmy walczy, walka się toczy o jeden mandat.</p>
<p>Pozostałe sprawy, jak myśmy zrozumieli, były w zasadzie niekontrowersyjne, znaczy dopracowaliśmy się przedwczoraj uzgodnienia, i tylko są te sprawy.</p>
<p><em>Przewodniczący:</em></p>
<p>Dziękuję bardzo.</p>
<p>Głos ma pan Jarosław Kaczyński.</p>
<p><em>Ob. Jarosław Kaczyński:</em></p>
<p>Muszę się przyznać, że my tutaj ze znacznym zawodem po raz kolejny dzisiaj musimy wysłuchać wystąpienia strony rządowo-koalicyjnej, iż wydawało nam się, że nasze propozycje, idące przecież daleko w tą stronę, która była proponowana właśnie przez drugą stronę, no będą rozważone w sposób pozytywny albo co najmniej no z jakąś... z jakimś dążeniem do kompromisu. W tym co tutaj w tej chwili pan Cypryniak był łaskaw przedstawić, więc wtedy takiego dążenia do kompromisu nie widać.</p>
<p>Dodanie po jednej osobie z Warszawy i Katowic plus dziesięciu senatorów z listy krajowej, no nie jest w żadnym wypadku kompromisem, gdyż po prostu zwiększa wielkość Senatu o 10 osób, przy czym ta lista krajowa jest tutaj procedurą, która z całą pewnością nie zwiększa demokratycznych wyborów, o ten demokratyzm w tym momencie tutaj bardzo chodzi, a także to trzeba sobie powiedzieć zupełnie otwarcie i szczersze, to nie zwiększa naszych seans. A że o te szanse, i to jest sprawa zupełnie zrozumiała, nam tutaj także chodzi. Wiadomo, że przecież nasi reprezentanci, to o tym była mowa przy sprawie Sejmu, na tej liście się nie znajdują.</p>
<p>I tutaj jakby do tej kwestii nie ma już tutaj po co wracać. W związku z tym ta propozycja jakby była dla nas nie tylko nieatrakcyjna, ale w ogóle niemożliwa do dyskusji, gdyż no nie rozumiemy, na czym polega prowadzenie pertraktacji, w której tym razem strona rządowo-opozycyjna, która nam przed chwilą, czy przed godziną, nam to zarzucała, jednocześnie wycofuje się ze swojego poprzedniego stanowiska na stanowisko, które z naszego punktu widzenia jest jeszcze gorsze. A to jest właśnie ta propozycją, którą tutaj nam przed chwilą przedstawiono.</p>
<p>Więc tutaj musimy podtrzymać to co mówiliśmy przedtem albo te 49 plus 49 proporcjonalnie, albo też propozycja bardzo już umiarkowana, naprawdę bardzo umiarkowana, jakim jest dodanie zaledwie 12 senatorów, którzy by mieli wzmocnić te największe województwa. Dlaczego ta propozycja nie jest przez drugą stronę poważnie rozpatrywana, to zapewne trudno nam zrozumieć.</p>
<p>Wreszcie jeżeli chodzi o zasadę 30%. Otóż to jest zasada po prostu niezrozumiała. No ona w tym wypadku już stanowi pewien postęp w stosunku do zasady, zwykłej zasady większościowej, która przy przewidywanych, przewidywanej dużej ilości kandydatów mogłaby prowadzić no do zgoła ośmieszania tej nowo powołanej instytucji, no jednakowoż trudno tu odpowiedzieć dlaczego dajmy na to 30 a nie 25, albo 35%. Zasada 50% jest zasadą oczywistą. Po prostu większość bezwzględna już w pierwszej rundzie przejść, natomiast w drugiej rundzie następuje balotaż między tymi, którzy uzyskali kolejną ilość głosów. Zasada 30% może być odczytywana też w drugą stronę, to znaczy, że ktoś ma 30 za i 70 przeciw i ta sprawa tych 70 też tutaj jest istotna i z tego względu traktując to jako krok, który być może będzie mógł być jeszcze wydłużony w naszą stronę, tej zasady także w tej chwili przyjąć nie możemy.</p>
<p>Przy czym chciałem jeszcze raz podkreślić, chodzi tutaj zarówno o względy polityczne, o ten mechanizm polityczny, który tutaj jak się nam wydaje wszyscy razem chcemy stworzyć i który ma służyć przejściu Polski do nowego systemu, systemu demokratycznego.</p>
<p>W pełni demokratycznego - czy to będzie za cztery lata, czy to będzie później, czy też wcześniej, to jest kwestia, której chyba w tym miejscu nie należy rozważać. Ale budowa tego mechanizmu nie jest tworzeniem jakichś nowych instytucji, ale jest tworzeniem nowej rzeczywistości społecznej rzeczywistości politycznej. Te propozycje, które tutaj panowie przedstawili nie przyczyniają się do kształtowania tej rzeczywistości w sposób, który by można określić jako funkcjonalny to znaczy jest rzeczą bardzo niebezpieczną aby te instytucje, które stworzymy i które mają tworzyć społeczeństwu poczucie tego, że się coś zmieniło, że jest nowa sytuacja były instytucjami politycznie i społecznie jałowymi. Niestety czasem można odnieść wrażenie, że to jest nie w pełni przez stronę rządowo-koalicyjną uświadamiane. Te instytucje rzeczywiście muszą przenosić poglądy społeczeństwa, opinii publicznych na mechanizmy władzy, przenosić w sposób dalece niepełny, niedoskonały, ale jednak przenosić. Otóż Senat tak ukształtowany, wybrany na zasadzie nie większościowej, jeszcze do tego wybrany w sposób skrajnie niestosunkowy. Nie chcę tutaj używać określenia proporcjonalny, bo to co innego znaczy w sprawach wyborczych, a wiadomo o co chodzi, tu chodzi o te województwa. No, to może być Senat, który po prostu nie będzie w istocie reprezentował społeczeństwa, będzie kolejną taką może zmodyfikowaną, zmodelowaną, skorygowaną reprezentacją tych sił, które dotychczas miały monopol na zajmowanie miejsc w ciałach przedstawicielskich.</p>
<p>A sądzę, że tego wszystkiego wszyscy chcemy uniknąć i stąd nasz sprzeciw.</p>
<p>Dziękuję.</p>
<p><em>Przewodniczący:</em></p>
<p>Dziękuję. Głos ma pan Jerzy Wiatr.</p>
<p><em>Ob. Jerzy Wiatr:</em></p>
<p>Ja rozumiem oczywiście pewne zdziwienie i nawet rozczarowanie pana Kaczyńskiego i na pewno innych kolegów, ale chciałem zwrócić uwagę na to, że jeżeli uważnie słuchałem tego co pan Cypryniak mówił, to nie było to wycofanie się ze stanowiska przedstawionego w poniedziałek. I proszę mnie skorygować, jeżeli się mylę. O ile rozumiem, to zostało przedstawione takie stanowisko - nasza oferta złożona w poniedziałek wieczorek jest na stole, nie wycofana. To była oferta, która ustosunkowywała się do pięciu spornych spraw. W trzech sprawach spornych proponowaliśmy zaakceptowanie stanowiska strony solidarnościowo-opozycyjnej. W dwóch spośród pięciu spraw proponowaliśmy utrzymanie naszej propozycji. Przy czym te trzy sprawy, w których gotowi byliśmy zaakceptować stanowisko drugiej strony, to były nie błahe kwestie, bo to było m.in. zrezygnowanie z owej listy krajowej, tak było przecież. I teraz problem jest następujący: nie możemy przecież kompromisu uzyskiwać na tej zasadzie, że kiedy mamy pewną listę spornych spraw, to zgoda - przyjmuje jedna strona to, że druga akceptuje 60 proc. propozycji, ale utrzymuje twardo stanowisko w pozostałych 40 proc.</p>
<p>Ja bym zadał na przykład takie pytanie - ja nie mam żadnego mandatu do robienia w tej kwestii propozycji, ale ja zadałbym takie pytanie - czy na przykład, kiedy panowie mówicie, państwo mówicie, że ważne są i kwestia tego, żeby tych miejsc w Senacie było więcej dla liczniejszych województw i to, żeby głosowanie było większością kwalifikowaną, a nie zwykłą, to czy to znaczy, że oba te postulaty mają być zaakceptowane jako warunek dojścia do porozumienia, czy też istnieje tutaj jakaś możliwość - no powiem po prostu przetargu. Czy na przykład zgoda na jedno oznaczałaby ustępstwo drugiej kwestii, czy też ma to charakter ultymatywny. Bo myśmy proponując w poniedziałek wieczorem ten pakiet wyobrażali sobie, że dokonujemy właśnie czegoś takiego. My tu ustępujemy w całym szeregu kwestii, wy ustąpicie w pewnych kwestiach i w ten sposób spotkamy się pośrodku. Oczywiście - być może ten przetarg trzeba poprowadzić jeszcze dalej. Tylko, że to nie może być przetarg polegający na tym, że jedna strona mówi kategorycznie - musi być i to, i to, i to, i to i czeka, aż druga strona ustąpi w każdym z tych punktów.</p>
<p>Teraz co do merytorycznej kwestii. Ja chcę powtórzyć to co mówiłem w poniedziałek, bo nikt się do tego nie odniósł, że to jest przecież złudzenie - to przekonanie, że wymuszenie w drugiej turze głosowania przepraszam - wymuszenie drugiej tury daje większy demokratyzm. Wręcz przeciwnie, wiele systemów funkcjonuje przy tej względnej większości dlatego, że to powoduje właśnie konsolidowanie się wyborców od początku wokół kandydatów poważniejszych, reprezentujących więcej.</p>
<p>Bo oczywiście można na sprawę spojrzeć tak czy inaczej. Ja bym się nawet w tej kwestii nie upierał tak kategorycznie, tylko to nie jest ten sposób, że jedna strona proponuje bardziej demokratyczną procedurę, a druga mniej demokratyczną. Każda z tych procedur ma swoje plusy i minusy.</p>
<p>To byłoby tyle. Dziękuję bardzo.</p>
<p><em>Przewodniczący - Br. Geremek:</em></p>
<p>Dziękuję bardzo. Głos ma pan Aleksander Hall.</p>
<p><em>Ob. Aleksander Hall:</em></p>
<p>Oczywiście pan prof. Wiatr ma rację mówiąc o tym, że negocjacje to nie sztuka narzucania swojej woli, ale sztuka poszukiwania porozumienia i kompromisu, jeśli się go daje znaleźć. Ale wydaje mi się, że to zupełnie nie ma zastosowanie do tej dyskusji, która dotyczy spraw Senatu. Bo trzeba sprawy Senatu widzieć w całokształcie umowy politycznej. Umowy politycznej, w której opozycja po pierwsze - godzi się na zdominowanie i to wyraźne zdominowanie jej przez stronę, która do tej pory niepodzielnie Sejm kontrolowała, właśnie w Sejmie. I na stworzenie silnej prezydentury. Bo nawet jeśli wszystkie nasze postulaty zostaną uwzględnione, będziemy mieć do czynienia z silną prezydenturą. I dokonuje się to w sytuacji, w której nie strona solidarnościowo-opozycyjna, proponowała rozszerzenie umowy politycznej o sprawę Senatu i Prezydenta.</p>
<p>I jednym z podstawowych... jedną z podstawowych spraw, które powodowały, że ta sprawa wprowadzenia urzędu prezydenckiego w tym trybie przez ten Sejm, i Senatu, została przez naszą stronę przyjęta, był demokratyczny charakter wyborów do Senatu i była ranga tej instytucji. Otóż propozycje strony rządowo-koalicyjnej rangę tej instytucji obniżają podobnie, jak tę rangę obniża sposób jej wyłaniania. Czyli te propozycje, które znajdują się w ordynacji wyborczej do Senatu. I w naszym przekonaniu wiemy to na pewno, to nie leży w interesie naszym, to na pewno nie leży w interesie społeczeństwa, ale gdyby spojrzeć bardziej perspektywicznie, ja tak sądzę, to również nie leży w interesie strony, która po drugiej stronie zasiada przy tym stole.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Proszę bardzo prof. Jarosz.</p>
<p><em>Prof. Jarosz:</em></p>
<p>Gdyby nasi partnerzy w dyskusji mieli jednak ewentualnie wziąć pod uwagę apel pana prof. Wiatra, to ja bym osobiście namawiał, aby w pierwszym rzędzie uwzględnić możliwość ustąpienia w sprawie tych dwóch tur wyborów.</p>
<p>Proszę państwa, dwie tury wyborów są przewidziane dla sytuacji, gdy mamy do czynienia z bardzo rozwiniętym systemem partyjno-politycznym w pełni ukształtowanym, w którym tylko brakuje jakichś dwu biegunów politycznych wokół, których może się ogniskować życie i dzięki czemu uzyskuje się trwałą większość parlamentarną i trwały rząd. I temu właśnie służą dwie tury, aby właśnie zobligować te rozproszone partie polityczne do tego, aby się skupiły w drugiej turze, na tyle żeby wyłonić zdecydowaną większość parlamentarną.</p>
<p>Otóż, no my naprawdę nie jesteśmy pod tym względem w takiej sytuacji, my w ogóle nie mamy jeszcze rozwiniętej struktury partyjno-politycznej tej, którą przewidujemy na przyszłość, i która by mogła tutaj odgrywać rolę tych dwóch bloków politycznych. Stąd też zafundowanie sobie takiego systemu byłoby naprawdę jak kwiatek do kożucha, to znaczy zastosowanie systemu, który nie zagra w tych obecnych warunkach, bo zagrać nie może. Do tego trzeba by jeszcze jednego warunku. Mianowicie w zasadzie wyborów bądź w 1-mandatowych okręgach, bądź też mandatów wyraźnie podzielonych na tak, aby przeciwko sobie w drugiej turze stawali dwaj kandydaci reprezentujący dwa różne bieguny polityczne. Ale wtedy z kolei, gdyby tak było, to mieliśmy z wyborami już jawnie konfrontacyjnymi na nasadzie nie kto lepszy, to znaczy kto uzyskuje więcej głosów, lecz kto kogo.</p>
<p>Stąd też wydaje mi się, że w obecnej naszej sytuacji, my być może dojdziemy do takiego systemu partyjnego, w którym dwie tury będą miały swoje uzasadnienie. Ale wydaje mi się, że w obecnej sytuacji naprawdę ten system do tego nie dojrzał i w związku z tym nie ma powodu, żeby przy tym się właśnie specjalnie uprzeć.</p>
<p><em>Przewodniczący:</em></p>
<p>Pani Zakrzewska - ad vocem.</p>
<p><em>Ob. Zakrzewska:</em></p>
<p>Ja chciałam wobec tego zapytać, czy zdaniem pana profesora Jarosza powinniśmy zmienić przyjęty projekt ordynacji do Sejmu i też zrezygnować z drugiej tury, bo ten system nie dojrzał do drugiej tury. A już mówiąc serio, jeżeli do czegoś do tej pory nie dojrzewaliśmy organizacyjnie, no to jest pora, żeby zacząć dojrzewać. Ale mnie chodzi tylko o to dlaczego...</p>
<p><em>Przewodniczący:</em></p>
<p>Głos ma pan Edmund Osmańczyk.</p>
<p><em>Ob. Edmund Osmańczyk:</em></p>
<p>Ja naprawdę nie mogę się zgodzić z argumentacją prof. Wiatra, jak i przed chwilą pana prof. Jarosza, z tej bardzo prostej przyczyny, że tworząc po 60 latach drugą izbę nie możemy jej autorytetu pomniejszać. Jeżeli ma być pomniejszony autorytet przez to, że będzie przedmiotem tego rodzaju proceduralnych rozwiązań i argumentacji tu nam przedstawionej to ta instytucja nie spełni swego zadania i nie uzyska zaufania społeczeństwa. I to trzeba sobie jasno powiedzieć. I ja uważam, że tę sprawę należy wyłączyć, że istnieje sprawa zasadnicza. Powstaje nowy - pierwszy w krajach, w obrębie tego obozu, który powstał w 1945 roku, powstaje pierwsza instytucja z wyborów powszechnych, która musi mieć autorytet od razu z miejsca. Ponieważ inaczej będzie przyjęta przez społeczeństwo i przez świat jako jeszcze jeden manewr. I proszę wziąć ten apel mój - jeśli chcemy stworzyć coś nowego, to stwórzmy coś wartościowego. I przestańmy zastanawiać się nad tym jak ten autorytet osłabić.</p>
<p>Więcej bowiem, przy zastosowaniu tych... przy uwzględnieniu tych argumentów, które dwaj panowie profesorowie użyli - społeczeństwo nie pójdzie do wyborów w tak dużej ilości w jakiej nam jest ten autorytet potrzebny.</p>
<p>Społeczeństwo powie sobie - jeszcze jedna lipa. Nie, stanowczo nie, stanowczo nie. Wykluczmy, zgódźmy się na jedną zasadę, że budujemy nową instytucję parlamentarną - jedyną w obrębie, pierwszą i jedyną w obrębie tego obozu w którym żyjemy od 1945 roku. I w związku z tym ma być to autentyczna z autorytetem takim samym jak autorytet posłów, których jednak się wybiera w drugiej turze.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Głos ma pan Stanisław Gebethner.</p>
<p><em>Ob. Stanisław Gebethner:</em></p>
<p>Chciałem odnieść się do tego co powiedział pan Osmańczyk, że Izba Gmin jest wybierana względną większością w każdym okręgu, a jest to dla parlamentu o dużym autorytecie i ja bym nie wiązał kwestii - to wszystko jedno, to nie ma znaczenia w tej chwili.</p>
<p>A druga sprawa…</p>
<p><em>Edmund Osmańczyk:</em></p>
<p>To nie chodzi o Izbę Gmin, ale chodzi o kraj, kraj nasz.</p>
<p><em>Ob. Stanisław Gebethner:</em></p>
<p>Dobrze, ale proszę dać mi skończyć.</p>
<p>Jeżeli będzie w drugiej turze głosowanie między wybraną do balotażu grupą, to oni też przecież nie mają szansy dostać bezwzględnej większości, nie gwarantujemy i będzie taka grupa senatorów, a może wszyscy jeżeli by wszędzie się powtarzało, którzy będą wybrani względną większością głosów. I ten argument pana o autorytecie tutaj nie wytrzymuje logiki w tym zakresie.</p>
<p><em>Przewodniczący:</em></p>
<p>Dziękuję.</p>
<p>Głos ma pan Jarosław Kaczyński.</p>
<p><em>Ob. Jarosław Kaczyński:</em></p>
<p>Prof. Wiatr proponował tutaj przetarg, z tym że, jak sądzę ja i nasza strona nie może się zgodzić ze względów zasadniczych, o których zresztą już wiele osób z naszej strony mówiło. Sprawa jest merytoryczna, można się targować o cenę czegoś i obniżać, podwyższać i wtedy to jest rzecz normalna i możliwa do realizacji. W tym wypadku pewne rozwiązanie polityczno-ustrojowe może zacząć społecznie funkcjonować jako całość i my tutaj tej całości bronimy.</p>
<p>Bronimy jej po to, aby nie było ono społecznie jałowe, aby nie tworzyła się sytuacja nie tyle ewolucyjna co rewolucyjna. Bo jeśli będziemy mieli taki stan rzeczy, w którym społeczeństwo będzie organizowane w tych także wielkich organizacjach, jednocześnie nie będzie odpowiedniego mechanizmu przenoszenia woli społecznej jak mówimy najogólniej i ze znacznym uproszczeniem, na mechanizmy życia politycznego, to to się po prostu musi źle skończyć. I dlatego tak bardzo obstajemy przy tych wszystkich sprawach. Dlatego ich bronimy, mimo że mogłoby się wydawać, że to są sprawy drobne, tu 30 tu 50, tu 66, a tu 60 tak jak to było w tym poprzednim sporze, w którym nie mogłem wziąć udziału, bo mnie nie dopuszczono głosu. Następnie, w końcu tam to tylko sprawa niby 6% głosów, ale przecież przy tym wszystkim sprawa merytoryczna, bo sprawa odnosząca się do tego porozumienia, która jest podstawą tego wszystkiego i dla tego my tutaj tego rodzaju argumentów, że w trzech sprawach nam ustąpiono, to my powinniśmy ustąpić w dwóch, po prostu w żadnym wypadku przyjąć nie możemy.</p>
<p>Jeszcze jedna sprawa, a mianowicie czy system większościowy przyczynia się do konsolidacji i polaryzacji sił politycznych, czy też nie. Ja z mojej przynajmniej wiedzy na tematy polityczne wynika coś przeciwnego, niż mówił prof. Wiatr, na przykład w gaullistowskiej Francji właśnie z tym jak my proponujemy przyczynił się do konsolidacji, do likwidacji tego - do dwubiegunowości. Nie wiem czy to jest akurat w Polsce w tej chwili w perspektywie dobre, ale to te systemy się raczej dobrze sprawdzają, niż systemy inne. I to są, że tak powiem podstawy naszego stanowiska, które jak sądzę może być tylko dyskutowane w całości, może być też dyskutowane w szczegółach o charakterze technicznym, natomiast to o czym myśmy mówili i mówimy w dalszym ciągu w tej chwili to są sprawy całkowicie merytoryczne.</p>
<p>Dziękuję.</p>
<p><em>Przewodniczący:</em></p>
<p>Dziękuję. Głos ma pan Kazimierz Cypryniak.</p>
<p><em>Ob. Kazimierz Cypryniak:</em></p>
<p>Szanowni Państwo! Pozwólcie że kilka słów, bowiem rozpoczęła się dyskusja na tematy zasadnicze w związku z tym w tej tonacji chciałby też coś powiedzieć.</p>
<p>To co czynimy i ta droga, na którą weszliśmy i wybraliśmy się, jest drogą wielkich niebezpieczeństw, i mamy świadomość, że tak jest. Nie chcę powiedzieć, że z drugiej strony nie ma tej świadomości, bowiem wiele dowodów tu zostało również złożonych, że taka świadomość istnieje. Myśmy siedli do tego stołu, bo jednocześnie ta droga to jest wielka szansa. Być może niepowtarzalna, ale po co, powiedzmy, te wielkie słowa.</p>
<p>W związku z tym chciałbym, żeby panowie wzięli pod uwagę rzecz następującą, jak to się nie powiedzie to co byście panowie nie powiedzieli, my zostaniemy obciążeni i zapisani w historii jako ci, którzy do tego dopuścili, bo władzę mieli. Jak się to nie powiedzie, te niepowodzenia...</p>
<p>W tym między innymi powiedziałbym jest pewna różnica, bo panowie przychodzą i będą partycypować, a my już musimy brać odpowiedzialność. Tu zostało powiedziane przez mego przedmówcę, chyba jak pierwszy raz zabierał głos, że jest to między innymi nie do przyjęcia rozwiązanie, bo panowie szukają szans, sukcesów. I słusznie, że tak, ale chcę powiedzieć, że my też szukamy szans sukcesu.</p>
<p>Przedstawiając pewne propozycje i powiem więcej, iż ja na przykład wcale nie jestem pewny, że Polska odniesie sukces, jak przykładowo powiedzmy wy odniesiecie jako strona opozycyjno-solidarnościowa w tych wyborach wielki sukces. Wcale nie jest powiedziane, że to będzie naprawdę sukces dla Polski. Na dobrą sprawę wziąwszy, rzecz idzie o to, że myśmy się zdecydowali, iż w nasz system polityczny trzeba wmontować opozycję, bo jest to decyzja X Plenum o pluralizmie politycznym. Kiedy się powiedziało A, to musi być B i C. My nie ukrywamy tego, iż chcielibyśmy, aby opozycja, która u nas w Polsce będzie, była opozycją wewnątrzustrojową, bowiem sądzimy, że ten system i ten ustrój można tak zmienić, tak go zreformować, że on rzeczywiście będzie odpowiadał interesom naszego społeczeństwa, nie PZPR, czy kogokolwiek. Interesom społeczeństwa i naszego państwa, naszego narodu. Ale na to, żeby to tak się stało, to jest tysiące uwarunkowań i wewnętrznych, i zewnętrznych.</p>
<p>I teraz powstaje pytanie jak tę drogę przejść. I te różne karkołomne zakręty. Też chcę powiedzieć, iż mamy świadomość, że jak się mówi opozycja, to będzie i opozycja antyustrojowa, bo jakże to może być kiedy jest pluralizm polityczny, żeby nie było opozycji antyustrojowej.</p>
<p>Jeżeli tak się u nas w naszym kraju złoży, że ten nurt konfrontacyjny będzie ostry, to musi dojść do dużych spięć. Nie chcę tu niczego powiedzmy snuć, bo i po co? Ale są to te wszystkie sprawy, które chciałbym tutaj powiedzieć, że nasz po prostu mocno nurtują i nie problem strachu i nie problem chęci do władzy. Proszę zauważyć, rzecz następującą, która się dzieje. Panowie często posługujecie się też, że macie zaplecze swoje itd. Ale prawda to jest taka, czy to mało, czy to dużo, co oferujemy? To panowie bierzecie 100%, ta nawet mała oferta to jest 100%, bowiem mienicie się opozycją, tu nie chodzi o to jaką i my jesteśmy gotowi to legalizować, dochodzić do rozwiązań, natomiast prawda jest taka, że my też mamy swoje zaplecze i to nie tylko partyjne, nie muszę tu przytaczać różnych dowodów, jakie teraz różne rzeczy się dzieją, i proszę wziąć pod uwagę, że my jesteśmy w takiej pozycji, że musimy oddawać. Po prostu musimy, bo porozumienie inaczej istnieć nie może.</p>
<p>I prawda jest taka, że my chcemy zejść poniżej tych 50% w Sejmie. Stworzymy całkowicie inny układ dla lewicy polskiej, dla koalicji i nie ukrywamy tego, że ten nasz sojusz, ze Zjednoczonym Stronnictwem Ludowym, ze Stronnictwem Demokratycznym funkcjonował w przeszłości na prawach nierównych. Chcemy stworzyć całkowicie inną sytuację.</p>
<p>Idąc na rozwiązania, że ta koalicja trzech partii ma 60%, przecież stawiamy sobie, że nie możemy uchwalić nowej konstytucji. Nie możemy swoimi siłami uchwalić, a PZPR nie jest wstanie uchwalić własnymi siłami żadnej ustawy przecież. I musimy to w naszej bazie, wcale nie takiej małej jakoś tam doprowadzić do przekonania, że to jest właśnie dzisiaj taka pora, taka droga, to jest interes narodu, a nasz interes z tym wszystkim musi być bardzo silnie sprzężony. Dlatego też przepraszam, za ten nieco taki może moralizatorski ton. Proszę tego tak nie odbierać.</p>
<p>To jest wypowiedź, którą chciałbym, żeby panowie przyjęli jako dowód tego, że wcale nami nie powodują ani lęki przed czymkolwiek, ani chęć zagarnięcia władzy i jej przytrzymywanie. Tylko poczucie odpowiedzialności jak daleko można w poszczególnych sprawach i mamy pełną świadomość, że rozwiązania, które proponujemy, wcale nie są takie rozwiązania, których nawet byśmy sami chcieli zastosować, ale uważamy, że dzisiaj po prostu tego zrobić nie można nam, bo póki co jesteśmy dzisiaj jedyną siłą zorganizowaną w Polsce, i na nas spocznie odpowiedzialność za te powiedzmy wszystkie kroki. Jeżeli to przyjmiecie tak trochę z przymrużeniem oka, to też i chciałem jedną taką pretensję zgłosić, że czasem panowie nam nie pomagacie w różnych sprawach. Przykładowo rozpoczęliśmy dyskusję na temat Sejmu i Senatu, powiedzmy co się dzisiaj propaguje, że oto nareszcie w Polsce będziemy mieli wielce demokratyczny Senat, który nam tutaj powiedzmy wszystkie sprawy porozwiązuje, ja powiedzmy nie dziwię się, które są... co zagranicą mówią, niech sobie mówią, ale my już w ten sposób, jak gdyby stawiamy nowy Sejm, że oto będzie taki sobie Sejm, ale to jeszcze taka „tymczasówka”, która na razie powiedzmy sobie musi istnieć.</p>
<p>Chcę powiedzieć rzecz następującą, ale proszę tego nie traktować, że to jest jakaś tam wymówka, ale naprawdę porozumienie to wymaga nieprzekroczenia powiedzmy pewnych granic i klimatu. Klimatu, w którym wszyscy musimy się odnaleźć i być wiarygodni. I my rozumiemy waszą potrzebę wiarygodności. Przecie panowie sami wiecie co się mówi, jak się mówi w telewizji, jak panowie mówią - my na tym nie zbijamy kapitału politycznego, ale wiemy, że tę chorobę trzeba przejść, bo weszliśmy na taką drogę i trzeba powiedzmy sobie przejść, natomiast są pewne granice i dlatego też do naszych propozycji związanych z Senatem i z prezydentem i jeśli dzisiaj proponujemy tu pewne rozwiązania niedoskonałe, chciałbym żeby panowie chcieli nas zrozumieć, że to nie jest powiedzmy, że nam się tak podoba, ale po prostu uważamy, że po tej drodze demokratyzacji, którą chcemy iść w naszym kraju, no to wymaga też myślenia o tym, aby czegoś takiego nie zrobić, że później nie będzie można pewnych rzeczy zatrzymać.</p>
<p>Dlatego też my na przykład kończąc już proponujemy poważnie, niech panowie rozważą, no zróbmy po tych dwóch senatorów w województwie, zróbmy jedną porządną turę głosowania, kto więcej jest to chyba demokratyczne, kto wygra. Nie sądzę, że my wygramy tak bardzo dużo tych mandatów. Myślę, że to może być dobre rozwiązanie i do przyjęcia, i nie musimy może dzisiaj zakończyć, ale jak panowie by chcieli to wszystko wziąć pod uwagę, mamy jutro spotkanie to byśmy mogli do dyskusji na ten temat wrócić.</p>
<p>Przepraszam, że chyba trochę czas nadużyłem.</p>
<p><em>Przewodniczący:</em></p>
<p>Dziękuję bardzo.</p>
<p>Głos ma pan Adam Michnik.</p>
<p><em>Ob. Adam Michnik:</em></p>
<p>Ja zabieram głos sprowokowany wypowiedzią pana Kazimierza Cypryniaka i muszę powiedzieć, że mnie się wydaje, że wypowiedź przez poziom swojej szczerości nas może wyprowadzić z tego impasu, w którym w tej chwili znaleźliśmy się. Chciałem bardzo panu Cypryniakowi podziękować i odpowiedzieć równie szczerze jak mniemam. Nad całym naszym - a już na pewno moim myśleniem - o tym co tu się dzieje na tym stoliku ciąży pewna historia. Mianowicie jest to historia zarzutów, które stawiano moim przyjaciołom z „Solidarności” w 1980-1981, a mianowicie zarzutów o polityczność, że my polityczni jesteśmy. Więc my myśmy uprawiali taką ekwilibrystykę, że my nie jesteśmy polityczni, tylko związkowi, dlatego że to było lepiej w pewnej propagandowej... że zręczniej itd.</p>
<p>Niemniej jednak coś tu w nas zostało. Jest pewien rodzaj polityki, pewien styl udziału w polityce, którego my po prostu się boimy. I my mamy poczucie, że przy tym stoliku, panie Kazimierzu my siedzimy po to, żeby płacić, a nie żeby coś załatwić dla „Solidarności”. My mamy poczucie, że tym stoliku płacimy za uzyskanie prawa „Solidarności” do legalnego bytu.</p>
<p>I teraz wychodząc z tej refleksji na temat świadomości chcę powiedzieć, że nad naszym stylem myślenia ciąży to samo poczucie odpowiedzialności, o którym tu była mowa. To nie jest tak, że za niepowodzenie naszych partnerów się będziemy obciążać, bo oni sprasują władzę. Będzie się obciążać nas wszystkich. To tutaj pod tym względem idziemy niemal na tym samym wózku, bo się powie: mieliście szanse, nie umieliście jej wykorzystać i się powie - jeżeli nie umieliście wykorzystać to po coście tam leźli, trzeba było czekać, aż te procesy kryzysowe by się rozwinęły i byście wtedy pozycję negocjacyjną mieli.</p>
<p>Ja też powiedziałem, podzielam i tę pańską opinię, ale to już mówię tylko we własnym imieniu, że jakiś wyjątkowo spektakularny sukces opozycji w wyborach do Senatu wcale nie musiał oznaczać sukcesu dla Polski, bo to by mogło rozwiewać układ, który próbujemy radykalnie reformować, ale jeżeli postulujemy to, co postulujemy - tu przy tym stole, to dlatego że oznacza to bardzo dramatyczne pytanie o reformowalność tego systemu. Chcemy odpowiedzieć twierdząco. Pan prof. Baszkiewicz napisał kiedyś, że nie ma systemów niereformowalnych, są tylko takie, które się w porę nie umiały zreformować.</p>
<p>Ja podzielam te opinię i jeżeli tu mówimy - to dlatego, że mamy poczucie, że być może to jest jeśli nie ostatnia to jedna z ostatnich możliwości, że ten system zdąży się zreformować w naszym wspólnym interesie.</p>
<p>Wszystko to co pan Cypryniak mówił o sile nurtu konfrontacyjnego, właśnie skłania do obstawania, do upierania się przy tym, co mówił pan Jarosław Kaczyński. Więc na początku - dlaczego dwie tury? Przepraszam, że mówię trochę za długo proszę jeszcze o 4 minuty luzu.</p>
<p>Dlatego, że w naszym przekonaniu jedna tura w warunkach takiego rozchwiania politycznego, takiej dezintegracji by się pełniła przynajmniej po stronie opozycyjnej, odmienną rolę niż na przykład w Wielkiej Brytanii, że tutaj by ta pierwsza tura może preferować tych, którzy mówią najgłośniej, najradykalniej i najostrzej, a z nimi my nie chcemy się w radykalizmie czy nazywając rzecz po imieniu w demagogii ścigać.</p>
<p>To nie jest sprawa, czy to jest - czy my oceniamy to co dostajemy, jako dużo czy jako mało. To jest sprawa taka, czy ten układ co tu było już mówione, czy on po prostu będzie mógł funkcjonować, skutecznie funkcjonować w państwie. My się boimy tego, że jeżeli te instytucje będą nieskuteczne, jako ścierania się konfliktowego rozmaitych interesów, to te konflikty się wyleją na ulicę.</p>
<p>I uwaga ostatnia. Dlaczego proporcjonalność. My naprawdę nie wiemy co lepiej jest, ale po prostu to wydaje się, że jest sprawiedliwiej, po prostu przed tymi ludźmi, których będziemy wzywali do udział w wyborach, będzie łatwiej bronić nam wszystkim.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję.</p>
<p>Myślę, że możemy powiedzieć, że w tej sprawie pozostajemy nadal ze znakiem zapytania. Stwierdzamy mianowicie, że nie widzimy podstaw, strona solidarnościowo-opozycyjna nie widzi podstaw do zmiany pierwotnej propozycji, która przewidywała, że będą dwie tury wyborów do Senatu, tak samo jak dwie tury wyborów do Sejmu. Uważamy, że nie można, że jakby powaga instytucji i naszej rozmowy wymaga tego, żeby nie dostosowywać do gier symulacyjnych ustaleń, w których chodziło o określenie pewnej rzeczywistości ustrojowej.</p>
<p>Uważamy zatem, że w obu wypadkach utrzymana zostanie pierwotna wersja dwóch tur wyborczych.</p>
<p>Po drugie uważamy, że utrzymana zostanie pierwotna wersja propozycji, która nie przewidywała listy krajowej, czy też listy państwowej. Sądzimy, że dla znaczenia tego argumentu, jakim jest Senat trzeba, żeby tej listy tutaj nie wprowadzać, bo była, mówiliśmy tu już, to byłaby to kropla dziegciu, która zepsułaby całą tę ingrediencję.</p>
<p>Po trzecie wreszcie w sprawie rozdziału mandatów i zasadę rozdziału mandatów - nie jest tak, że mamy tutaj pełne przekonanie o jakiejś propozycji, która by była najlepsza. Uważaliśmy, że zasada proporcjonalności była i pozostaje zasadą w pełni sensowną, rozumieliśmy natomiast argumenty drugiej strony, które dzisiaj pan Kazimierz Cypryniak przypominał, iż rozumieliśmy je, ale pozostając w ramach tego sposobu rozumowania i myśląc o interesie wszystkich stron zasiadających przy tym stole, proponujemy wybór między dwiema propozycjami. Mianowicie wybór albo propozycji, która połowę z 98 mandatów przeznacza na rozdział po jednym mandacie na każde województwo, natomiast drugą połowę przeznacza na proporcjonalny rozdział stosowny do liczby zaludnienia. I to proponujemy jako pierwszą propozycję.</p>
<p>Jako drugą proponujemy zachowanie zasady referowanej, zreferowanej już dziś w Sejmie, że Senat ma 110 miejsc i że wówczas oznacza to, że [nieczytelne] 98 miejsc zajmowanych przez przedstawicieli województw, jest 12 mandatów, które służy to praktyki korekcyjnej w stosunku do liczby zaludnienia. Te dwie propozycje zatem składamy.</p>
<p>Rozumiem, że tak w tej chwili konkludujemy dyskusję, bo dalsza wymiana argumentów sądzę, że dalej już nas nie zaprowadzi, i że odkładamy tę istotną bardzo sprawę. Istotną dlatego, że nie chodzi tutaj o sprawę techniki czy sprawę przywilejów, ale o czystość pewnej koncepcji, która została zaproponowana przed dwoma tygodniami.</p>
<p>Proponujemy zatem zatrzymanie, zachowanie tej formy i oczekiwać będziemy odpowiedzi rozumiem na jutrzejszym posiedzeniu. Tę sprawę traktuję, stawiam tu znak zapytania, rozumiem, że w tej chwili odpowiedzi uzyskać nie możemy na to i wówczas postawić chciałbym sprawę dalszej procedury naszego zebrania.</p>
<p>Czy jeszcze w tej sprawie? Bardzo proszę.</p>
<p><em>Ob.            :</em></p>
<p>Czy dobrze zrozumiałem, druga propozycja: 110 mandatów do Senatu, 98 po dwa na województwa i 12 korekcyjnych, tak?</p>
<p><em>Ob. Jerzy Bafia:</em></p>
<p>Powiedział pan jeden na województwo.</p>
<p><em>Przewodniczący:</em></p>
<p>Jeżeli w tej sprawie nie ma dalszych uwag - to mamy propozycję jeszcze zapisów w kwestii budżetu.</p>
<p>Proszę bardzo pan Ryszard Reiff.</p>
<p><em>Ob. Ryszard Reiff:</em></p>
<p>Ja również nie mógłbym pozostać nie zabierając głosu po tym co powiedział pan Kazimierz Cypryniak, ponieważ to wydaje mi się... ten język przyszłości, który tutaj już został zaznaczony i dlatego go trzeba podtrzymać, mimo że pan Adam Michnik bardzo głęboko wyraził, że tak powiem nasz tu wspólny pogląd na tę sprawę.</p>
<p>Ale ja ośmielę się podjąć jeszcze odważniejszą, że tak powiem konkluzję, mianowicie odpowiedzieć co jest warunkiem by się powiodło. Otóż by się powiodło, to nie musi być odwrócenie sojuszy, w których każdy z nas tkwi, ale zdolność znalezienia nie sprzeczności między stałą współpracą między nami a tymi zaszłościami - z którymi każdy z nas przychodzi do tego stołu i do tego kompromisu.</p>
<p>I tu chcę na jedną rzecz zwrócić uwagę, a mianowicie to jest taki problem, zreformować system, czy wsiąknąć w system i cała praktyka dotychczasowa dowodzi jednego, że ci którzy szli z ideałami zmiany systemu w istocie rzeczy przejmowali błędy systemu i sami się w nim byli jego w jakimś sensie ofiarami i twórcami w następnej kolejności jego błędów.</p>
<p>Proszę mi wybaczyć, ale w tej dziedzinie mam wielkie doświadczenie i wiem co mówię. I dlatego wielka sztuka jest, aby podchodząc do koncepcji przemiany systemu równocześnie nie ulec tych miazmatom, które się przy tej okazji wchłaniane i stale ulegamy pokusie tego, żeby jednak uczynić z partnera wewnętrzny czynnik tego systemu. Przecież to co się w tej chwili dzieje wprowadza nas w obręb wewnętrznego funkcjonowania mechanizmu systemu. I teraz również przed nami stoi problem, czy potrafimy wnieść do wartości własne, to znaczy czy połączyć, pogodzić partię z narodem, czy złączyć, że tak powiem to w jakiejś wizji współczesnego rozwojowego nowoczesnego socjalizmu, czy też po prostu my również ulegniemy tak jak wszyscy, którzy w partnerstwo z partią wchodzili i ulegali określonym, że tak powiem, sytuacjom, z którymi wszystko się okazywało niemożliwe w pewnym momencie do przekroczenia.</p>
<p>Dziękuję.</p>
<p><em>Przewodniczący:</em></p>
<p>Proszę bardzo.</p>
<p>Nim do organizacyjnych spraw przejdę, kusi mnie zareagowanie na dwie uwagi moich przedmówców. Jedna to kwestia ostatnio podjęta przez pana Reiffa, o niebezpieczeństwie zatopienia się w systemie. To wymagałoby przez chwilę refleksji nad tym, co się naprawdę zdarza na tym stole i za chwilę zdarzy w Polsce.</p>
<p>Wiele razy panowie tu na tym stole mówicie, że właściwie niewiele się załatwiło jak sobie pomyśleć o powstaniu [nieczytelne] i organizacji związkowej, która zacznie działać w Polsce, o powstaniu, o wejściu do Sejmu dużej grupy opozycyjnej. O konkurencyjnych, czy mówiąc wprost, o wolnych wyborach Senatu.</p>
<p>Proszę panów, to jest inna Polska, która stoi przed nami. Przechodzimy „the point of no return” i myślę, że nie należy teraz udawać, że to taka jest kosmetyka, coś tam... drobnostki jakieś robimy. Nie udawajmy tego przed sobą. Jeśli już mówimy o takich żalach, które... albo już nie, to zostawmy żale.</p>
<p>Natomiast jeszcze druga uwaga dotyczy jednego fragmentu wypowiedzi pana Michnika.</p>
<p>Muszę przyznać szczerze mnie niezmiernie razi, gdy słyszę taką formułę, która w tym przypadku miała... przybrała taki kształt: „płacimy przy tym stoliku za legalny byt „Solidarności”.</p>
<p>Moim zdaniem państwo za nic nie płacicie, jesteście współuczestnikami procesu przemiany tego kraju. Rozumiecie dobrze, mam nadzieję, co nieraz wyrażacie, że dla przemiany tego kraju trzeba zrobić różne rzeczy, w tym uruchomić pluralizm związkowy, w tym dokonać jeszcze innych zmian w Polsce i nie ma co przedstawiać to w charakterze tego, że się oto płaci za coś. Płacimy wspólnie, równie dobrze można by powiedzieć, my też coś płacimy, ale naprawdę nie o żadne opłaty tutaj chodzi.</p>
<p>Mam nadzieję, że się może i porozumiemy co do tego, ale podstawowa sprawa to jest dalsze działanie.</p>
<p>Mam nadzieję także, że jednak zgodzicie się państwo na mniej konfrontacyjny styl formowania konkluzji. To znaczy stawiamy oto takie warunki, odpowiedzcie nam za dwa dni i koniec. Proponujemy raczej taką wzajemność.</p>
<p>Przedstawiliśmy pewne racje i pewne powody dla których sformułowaliśmy dwa warianty. Usłyszeliśmy wasze racje, i wasze powody, dla których wyście sformułowali dwa warianty.</p>
<p>Dodam jeszcze, że tak jak - dodam jeszcze przy tych racjach, żeby też było jasne - tak jak niedobrze byłoby dla Polski, jak to już pan Michnik się zgodził, gdyby „Solidarność” okazała się raptem totalnym zwycięzcą tych wyborów, tak sądzę, że niedobrze by dla niej było, gdyby się okazała w nich totalnie przegrana.</p>
<p>I w związku z tym rzeczywiście trzeba mieć na uwadze różne kwestie, ale proponuję, żebyśmy się nad tym zastanawiali dwustronnie, a nie tak, że stawiacie warunki, a my się mamy do nich dostosować.</p>
<p>Jeśli się co do tego pogodzimy, to mam organizacyjną uwagę taką. Jutro powinniśmy rozpatrzyć parę trudnych spraw. To jest sprawa, sądzę, że dzisiaj nie poradzimy sobie chyba ze sprawą sądownictwa, chyba że byłoby takie życzenie. Mamy na porządku dziennym sprawę umowy społecznej, której żeśmy nie dotknęli. Sprawę stolika oświatowego, który nam spadł z nieba i z którym też coś zrobić musimy jutro, a tam parę trudnych spraw - jak się zdążyłem zorientować i także jeszcze są inne kwestie związane pod takim enigmatycznym tytułem sprawa zdrowia, ale nie o zdrowie tam chodzi, ale w każdym razie nie o zdrowie fizyczne.</p>
<p>W tym stanie rzeczy myślałbym, że te kwestie, które już żeśmy sobie wypunktowali dzisiaj ustrojowe, proponowałbym, żebyśmy zaplanowali jednak jeszcze jedno posiedzenie. Proponuję, żeby to było w dniu 30 marca, to jest w czwartek i na tym, posiedzeniu abyśmy postarali się dojść do spraw związanych z tymi kwestiami ustrojowymi.</p>
<p><em>Ob. Bronisław Geremek:</em></p>
<p>...że 30-ty jest bardzo niewygodnym dniem dla nas albo też późniejszą porę, to znaczy 30-go o 15-tej, albo 31.</p>
<p><em>Przewodniczący:</em></p>
<p>30-go chciałbym powiedzieć, że tak: 28-go my nie możemy, mamy posiedzenie biura, 29-go jest planowane spotkanie zespołu roboczego tego Lecha Wałęsy i gen. Kiszczaka. Wobec tego najbliższy kolejny termin jest 30. Proszę bardzo, nie mam zastrzeżeń do godziny, mogą to być godziny popołudniowe.</p>
<p><em>Ob. Bronisław Geremek:</em></p>
<p>A może 31-y?</p>
<p><em>Przewodniczący:</em></p>
<p>31-go jest zwołane plenum KC, na którym mamy przedstawić całokształt uzgodnień, które nastąpiły na „okrągłym stole” dlatego dla nas termin 30-y jest już „najostatniejszy”.</p>
<p><em>Ob. Bronisław Geremek:</em></p>
<p>Z zapewnieniem kolacji i śniadania.</p>
<p><em>Ob. Władysław Siła-Nowicki:</em></p>
<p>Znaczy można jeszcze dwa słowa wyjaśnienia, można?</p>
<p><em>Przewodniczący:</em></p>
<p>Proszę państwa, ja rozumiem, że w sprawie dalszej naszej procedury ustalenia podjęliśmy i rozumiem, że zaczynamy następne nasze posiedzenie w dniu jutrzejszym o godzinie 15-tej od sprawy sądów i prawa. Następnie sprawy oświaty i sprawy zgłoszone nam przez podzespół zdrowia.</p>
<p>W tej chwili mamy jeszcze trzy sprawy, które nam pozostają, znaczy jedna sprawa, to jest propozycja dotycząca sformułowania, dotycząca budżetu i są dwie osoby zgłoszone do dyskusji jeszcze.</p>
<p>Proszę bardzo, głos ma pan Stanisław Gebethner.</p>
<p><em>Ob. Stanisław Gebethner:</em></p>
<p>Więc jest to propozycja wspólna nas dwóch i bierzemy na swoją głowę odpowiedzialność przeciw, od stron, które mieliśmy reprezentować.</p>
<p>Wyjaśniam, że dotyczy to art. 25 Konstytucji w brzmieniu zaproponowanym. Tam jest w czwartym punkcie: „Senat powołuje Rzecznika Praw Obywatelskich” - uważamy, że to już było mówione, to nie w tym miejscu w ogóle legislacyjnie.</p>
<p>Wobec tego art. 25 brzmiałby w dwóch pierwszych ustępach jak do tej pory.</p>
<p>1. Sejm uchwala narodowe plany społeczno-gospodarcze na okresy kilkuletnie.</p>
<p>2. Sejm uchwala corocznie budżet państwa.</p>
<p>I teraz wchodzi nasza propozycja, która zawiera od 3 do 8 ustępów, bo musi to być rozbudowane.</p>
<p>Ust. 3. Senat rozpatruje projekty budżetu i innych planów finansowych państwa i narodowego planu społeczno-gospodarczego równocześnie z Sejmem.</p>
<p>Ust. 4. W trakcie rozpatrywania spraw wymienionych w ust. 3, do tych trzech tematów, Sejm i Senat powołują wspólną komisję na zasadzie równej reprezentacji posłów i senatorów.</p>
<p>Ust. 5. Sejm uchwala budżet i inne plany finansowe państwa oraz narodowy plan społeczno-gospodarczy po zapoznaniu się ze sprawozdaniem z prac komisji wymienionej w ust. 4.</p>
<p>Uchwały Sejmu natychmiast przesyłane zostają do Senatu.</p>
<p>Ust. 6. Senat w ciągu 14 dni podejmuje uchwałę w sprawie </p>
<p>przyjęcia budżetu państwa i innych planów finansowych państwa oraz narodowego planu społeczno-gospodarczego.</p>
<p>Uchwała odrzucająca budżet w części lub w całości musi zawierać projekt proponowanych zmian.</p>
<p>Ust. 7. Jeśli w ciągu 14 dni Senat nie podejmie uchwały, o której mowa w ust. 6 prezydent ogłasza budżet w brzmieniu uchwalonym przez Sejm.</p>
<p>Ust. 8. W razie podjęcia przez Senat uchwały, o której mowa w ust. 6 zdanie drugie, tam powinno być, w pierwszym - zdanie pierwsze, Sejm w ciągu 7 dni może odrzucić propozycje Senatu większością X głosów, tutaj nie byliśmy upoważnieni. W razie nie podjęcia uchwały przez Sejm, prezydent ogłasza budżet ze zmianami wniesionymi przez Senat.</p>
<p>Znaczy ta większość to będzie wynikała już...</p>
<p><em>Przewodniczący:</em></p>
<p>Czy są uwagi do zgłoszonej propozycji?</p>
<p>Przyjmujemy to jako propozycję przygotowaną przez naszą grupę i jeszcze się skonsultujemy także i przedstawimy.</p>
<p><em>Ob. Stanisław Gebethner:</em></p>
<p>Jeśli można. Ja myślę, że my też nie udzielamy odpowiedzi ostatecznej w tej kwestii.</p>
<p><em>Przewodniczący:</em></p>
<p>Myślę, że wy też musicie porozmawiać z posłami. Dobrze, trzy osoby są zapisane jeszcze do głosu. Głos ma pan Edmund Osmańczyk.</p>
<p><em>Ob. Edmund Osmańczyk:</em></p>
<p>W związku z dyskusją o Senacie, chciałbym poruszyć sprawę, która w ogóle dotychczas przy „okrągłym stole” nie była brana pod uwagę. Mianowicie chodzi o to, żeby wobec nowej sytuacji jaka powstała w stosunkach z naszymi rodakami na Wschodzie, ażebyśmy również wzięli pod uwagę konieczność znalezienia drogi do nowych instytucji, do całej emigracji, do całego uchodźstwa, do wszystkich tych ludzi. Jest to szalenie ważne, że na to co tu się dzieje dzisiaj w ostatnich miesiącach przecież patrzy z uwagą milion ludzi polskiego pochodzenia w Związku Radzieckim i w świecie.</p>
<p>W związku z tym proponuję, ażeby zebrani tutaj przyjęli do wiadomości aprobującej następujący tekst:</p>
<p>„W nowo wybranym parlamencie powołana zostanie tak jak między wojnami komisja do spraw emigracji, niezależna od komisji spraw zagranicznych. Zadaniem komisji będzie skoncentrowanie uwagi Sejmu i Senatu na zbudowaniu systemu dwustronnych umów emigracyjnych chroniący interesy obywateli naszego państwa, zatrudnionych czasowo lub stale za granicą.</p>
<p>Przypominam, że takich umów w ustawodawstwie naszym brak.</p>
<p>Osobnym, niezmiernie ważnym zadaniem komisji będzie znalezienie dróg do uregulowania czy rozwiązania złożonych spraw powstałych w wyniku przymusowych przesiedleń na Wschodzie i Zachodzie, po wrześniu 1939 roku, a także wszystkie nie mniej złożone sprawy, uchodźców politycznych z Polski w całym okresie powojennym. Wszystkim tym sprawom obie izby Sejm i Senat winny poświęcić szczególną uwagę w interesie całego narodu w kraju i w rozproszeniu. Zadaniem generalnym komisji będzie reprezentowanie interesów całej naszej wspólnoty w kraju i w świecie.</p>
<p>To jest pełny tekst, który poproszę o powielenie i przekazanie wszystkim.</p>
<p><em>Przewodniczący - Br. Geremek:</em></p>
<p>Dziękuję bardzo. Głos ma pan Władysław Siła-Nowicki.</p>
<p><em>Mec. Siła-Nowicki:</em></p>
<p>Proszę państwa, ja jako praktykujący katolik, a ponieważ jest wielki tydzień, to jeszcze muszę uderzyć się w piersi, więc 50 podpisów to trzeba było przy wyborach samorządowych. A przy wyborach do Sejmu 200. Ale przy tej okazji wyrażam pogląd, że jeżeli ustrój Polski przedwojennej wytrzymał 200 podpisów przy kandydacie na posła, to ustrój Polski obecny wytrzyma 500 podpisów.</p>
<p><em>Przewodniczący:</em></p>
<p>Dziękuję bardzo. Głos ma pan Zbigniew Bujak.</p>
<p><em>Ob. Zbigniew Bujak:</em></p>
<p>Ja zgłaszam dwie sprawy, które pozostały w zawieszeniu, a w zasadzie powinny być rozpatrzone przez stolik polityczny. A mianowicie sprawa rozbieżności w grupie roboczej do spraw samorządu terytorialnego, gdzie w zasadzie rozbieżność ma charakter zasadniczy i ostateczny zapis musiałby brzmieć, że po prostu strony nie doszły do wspólnego stanowiska oraz sprawę rozbieżności w grupie roboczej do spraw stowarzyszeń, gdzie istnieją przynajmniej dwa punkty na cztery, które - jeśli pozostaną mogą w przyszłości prowadzić do poważnych konfliktów między stowarzyszeniami i administracją. Uważam, że pozostawianie takich rozbieżności jest niepotrzebne.</p>
<p>I jeszcze chciałem powiedzieć, że są to sprawy niby drobne, do tego dochodzi w tej chwili, dochodzą problemy z rejestracją NZS. I w sumie chciałem powiedzieć tyle, że jeżeli mówimy tutaj o wielkich i poważnych sprawach, jeśli już otwieramy na oścież nasze serca, to przyjmijmy, że w tak drobnych sprawach nie ma się co zatrzymywać. Należałoby przejść nad tym do porządku dziennego, należałoby je załatwić już jak gdyby nie stwarzając tego typu problemów. Jeżeli oczywiście mamy poważnie rozmawiać o tych sprawach ważnych.</p>
<p>Jeśli się okazuje, że w każdej sprawie, a więc - samorządów, stowarzyszeń czy choćby NZS-u, druga strona sobie cały czas pozostawia punkty, które budują w przyszłości konflikt. To w zasadzie stawia to pod znakiem zapytania dla mnie intencje, jakie w stosunku do całego kontraktu, również i tych spraw wielkich, poważnych, dotyczących Sejmu, Senatu i Prezydenta.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Zapytuję zatem, czy oznacza to, że mielibyśmy w dniu jutrzejszym do porządku dziennego wpisać także sprawę rozbieżności z podzespołu stowarzyszeń i samorządu terytorialnego?</p>
<p><em>Ob. Cypryniak:</em></p>
<p>Pozostaje mi dodać, że teoretycznie istnieje możliwość odbycia plenarnego spotkania obu zespołów roboczych, na których rozbieżności mogą być zreferowane. I w razie czego usunięte - jeśli będzie wola obu stron. Taka forma w zasadzie jest możliwa.</p>
<p><em>Ob. Reykowski:</em></p>
<p>No, konieczne byłoby jednak zorientowanie się w szczegółach tej sprawy. Może jednak myślę, żebyśmy sobie na jutro nie stawiali sobie zbyt dużych zadań, ponieważ może zostawmy to na posiedzenie czwartkowe, tak żeby jeszcze przestudiować o jakie szczegóły tutaj chodzi.</p>
<p><em>Ob. Bujak:</em></p>
<p>A może my się zapoznamy jakie są tam rozbieżności, bo może będzie szansa zorganizowania tego plenarnego posiedzenia. Jeżeli to udałoby się załatwić, to byłoby pożyteczne, musimy się zorientować.</p>
<p><em>Przewodniczący:</em></p>
<p>Może krótko, to dałoby nam obraz w jakim kierunku to idzie.</p>
<p><em>Ob. Rychlewski:</em></p>
<p>Proszę bardzo - w sprawie samorządu terytorialnego rzecz jest prosta. Czy druga strona rezygnuje czy nie rezygnuje z samorządu terytorialnego jako organu władzy państwowej, czy rezygnuje czy nie rezygnuje z urzędników tam pracujących jako urzędników państwowych i czy można przyjąć, że można im nadać status pracowników komunalnych.</p>
<p>Zwracam uwagę, że jest to zmiana, która wymaga w tej chwili poprawki w Konstytucji, nie wymaga żadnych zmian w całym systemie funkcjonowania rad narodowych. To obejmuje automatem teraz te wszystkie osoby. Natomiast otwiera proces jak gdyby oddolnych.</p>
<p>I zwracam uwagę, że dla nas była to jedna z najważniejszych spraw testowych.</p>
<p>Jeśli chodzi o sprawę stowarzyszeń - rozbieżności są cztery. Pierwsza sprawa dotyczy niezależnego harcerstwa. I ta sprawa była wielokrotnie dyskutowana i jest tu sprawa jak gdyby decyzji.</p>
<p>Druga rozbieżność dotyczy zapisu jakby dodania, jakiego rodzaju organizacje nie są objęte ustawą o stowarzyszeniach i chodzi tam o dodanie, że nie chodzi o partie polityczne. W tym wypadku rzecz jest prosta, chodzi o to, aby ta ustawa nie posłużyła do ścigania innych partii politycznych uznawanych za nielegalne.</p>
<p>Dalej - chodzi o punkt 30 - o ile się nie mylę artykuł 30, tak? W którym - żebym ja teraz nie pomylił spraw. W art. 30 rozbieżność dotyczy, pan prof. Bafia powie...</p>
<p>W każdym razie w art. 30 powiedziane jest o organizacjach, ja już pamiętam. Jest powiedziane o organizacjach, które się nie poddały jakby procesowi rejestracji.</p>
<p>Otóż chodzi o to, aby zamiast o organizacjach, o organizacjach mówić konkretnie - stowarzyszenia. Dlatego, że tutaj chodzi o stowarzyszenia, które się jeszcze nie zarejestrowały.</p>
<p>W sytuacji, kiedy pozostaje zapis organizacje, również jest to zapis, który może posłużyć do ścigania z tej ustawy innych organizacji. A wtedy bardzo źle by się stało, gdyby ustawa miała służyć do tego.</p>
<p>I za każdym razem gdyby tą ustawą się posłużono przeciwko jakiejś innej organizacji, stowarzyszenia musiałyby protestować. Jest to - mówiąc - konfliktogenny taki przepis.</p>
<p>Dalej - chodzi o par. pkt 27, w którym z kolei chodzi o interpretacje. Odnosi się do tego, co w ustawie zapisane zostało jako fundusze pochodzące z dobroczynności publicznej. I chodzi tutaj o to, że w ustawie z 1933 roku mówi się nie o dobroczynności tylko o zbiórce publicznej. Kiedy spytaliśmy stronę rządową na czym polega odmienność zapisu i jak należy to interpretować, powiedziano nam, że chodzi tutaj w tym zapisie, a więc o dobroczynności, chodzi nie tylko o pieniądze pochodzące ze zbiórek publicznych, co by się dało jakby dla naszej strony jest do przyjęcia, ale również o darowizny z kraju i z zagranicy od osób również prywatnych. I to jest już absolutnie nie do przyjęcia, jest to w zasadzie przepis kryminogenny, który będzie prowadził do ukrywania tego typu darowizn.</p>
<p>A więc tutaj chodziłoby albo o powrót do zapisu, że chodzi o zbiórki publiczne i wtedy jest to dalej określone ustawą z 33 /30.III.?/ albo o jasną interpretację przepisu.</p>
<p><em>Przewodniczący:</em></p>
<p>Muszę dodać także jeden element, który nas zaniepokoił, mianowicie na ostatniej naradzie przewodniczących wojewódzkich rad narodowych padły słowa, które są w sprzeczności z naszymi ustaleniami. Mianowicie zapowiedź tego, że ustawa o mieniu komunalnym jest pierwszym etapem natychmiast realizowanym. Ustalenie naszego zespołu po dyskusji w sprawie samorządu brzmiało, że ustawa o mieniu komunalnym wstrzymana zostanie i wystąpi w pakiecie ustaw dotyczących samorządu. Po drugie podjęliśmy wówczas także decyzje, że celowym będzie powołanie grupy - zespołu, która będzie już po „okrągłym stole” czuwać nad realizacją ustaleń w sprawach samorządu terytorialnego w bardzo niewielkiej mierze realizowanych.</p>
<p>I wreszcie uwaga wypowiedziana w toku referowania tej kwestii - że już w tej kadencji Sejmu przedstawiciele stowarzyszeń nowo powoływanych, nowotworzonych mogliby znaleźć swoje miejsce w działalności rad narodowych.</p>
<p>Otóż odpowiedź wprowadzająca te inicjatywy w konwenty wojewódzkie, wydaje się odpowiedzią idącą w bok od intencji, które tym projektom przyświecały.</p>
<p>Tak więc z tego wynikają pewne nasze niepokoje. Konkluzja poprzedniej dyskusji była taka, że sprawa jest kompleksowa, duża. Natomiast, że istnieje jedność stanowiska co do kierunku ewolucji. W tej chwili w sprawie tej także możemy mieć wątpliwości.</p>
<p><em>Ob.            :</em></p>
<p>Ja chciałem do końca rozumieć. To znaczy w sprawie samorządu propozycja jest taka - znika naczelnik, urząd Naczelnika Gminy, a zamiast tego pojawia się jakiś urzędnik komunalny, czy tak?</p>
<p><em>               :</em></p>
<p>Tak, naczelnik gminy staje się urzędnikiem komunalnym, a nie urzędnikiem państwowym, podlega gminnej radzie, przez nią jest opłacany itd. Oczywiście tak.</p>
<p>Natomiast powiem, że rozbieżność tam dotyczy m.in. sprawy samorządu na szczeblu wojewódzkim, gdzie my zdecydowanie nie chcemy, aby tam na tym szczeblu w tej chwili był samorząd tworzony. Uważamy, że jest to w tej chwili szczebel powinien być wciąż szczeblem władzy państwowej, silnej, zwartej, gotowej.</p>
<p><em>Przewodniczący:</em></p>
<p>Czy są jeszcze w tej sprawie pytania?</p>
<p>Proszę pan Gdula.</p>
<p><em>Ob. Gdula:</em></p>
<p>Ja nie mam pytań. Natomiast nie sądzę, by zwołanie zespołów do spraw samorządu i stowarzyszeń mogło przynieść jakieś kolejne przybliżenia. Tam stanowiska zostały zarysowane, protokoły rozbieżności są. Kwestia ustawy o stowarzyszeniach będzie ona jeszcze w niektórych momentach dyskutowana. Jeszcze w dniu dzisiejszym strona kościelna informowała, że ma jakieś uwagi. Natomiast do takich zasadniczych zmian, jak pan Bujak mówił, nie jesteśmy po prostu usposobieni, mówiąc delikatnie, a art. 30 jest świadomie wprowadzony jako stworzenie możliwości działania - wszystkim tym, którzy chcą podjąć działalność polityczną - działania jako stowarzyszenie. Natomiast wyraźnie kładziemy tutaj blokadę nowym partiom politycznym. Niejako jest to przymuszenie do legalnego działania w ramach stowarzyszeń. Zrobiliśmy to świadomie i nie ukrywaliśmy, że uważamy powoływanie nowych partii, reaktywowanie jakichś starych partii niejako jest to przymuszenie do legalnego działania w ramach stowarzyszeń. Zrobiliśmy to świadomie i nie ukrywaliśmy, że uważamy powoływanie nowych partii, reaktywowanie jakichś starych partii za krok przedwczesny, który doprowadziłby do destabilizacji politycznej w państwie. Uważamy, że ten okres dochodzenia do nowej ustawy o partiach politycznych powinien być tym nazwijmy to brzydko treningiem w ramach ustawy o stowarzyszeniach, działalności jako stowarzyszenia.</p>
<p>Natomiast jeżeli chodzi o samorządy terytorialne nie przekreślamy idei, natomiast staliśmy i stoimy na stanowisku, że dziś zupełne przebudowanie centralnych organów władzy państwowej najwyższych organów władzy ustawodawczej, głębokie zmiany w organach administracji państwowej na szczeblu centralnym nie mogą się zbiegać z równoczesnym zupełnym zdemontowaniem systemu władzy i organizacji władzy państwowej na szczeblu podstawowym, do czego zmierza koncepcja samorządów poprzez likwidację jedności samorządu i ogniw władzy państwowej.</p>
<p>Po prostu likwidacja województw, to znaczy wojewódzkich rad narodowych miejskich, gminnych rad narodowych i stworzenie całkiem nowego modelu byłaby na tym etapie zbyt ryzykowna i nie jesteśmy do niej przygotowani.</p>
<p><em>Ob. Jerzy Bafia:</em></p>
<p>Kierownik biura właściwie wyjaśnił i wiele razy już była ta sprawa artykułu 30, to jest bardzo ważny artykuł w sensie porządku prawnego w państwie. Ja nie wiem czy problem się sprowadza, bo jeżeli problem jest taki formalno-prawny, jak tutaj został sformułowany, że zamiast organizację trzeba zamienić słowo organizację na stowarzyszenie to, to bardzo łatwo wyjaśnić, że to nie do przyjęcia z punktu widzenia logiki prawnej. Natomiast jest... Dlatego że nie można nazwać coś, co jeszcze nie istnieje jako stowarzyszenie, stowarzyszeniem przed w ogóle rozpoczęciem procesu nawet rejestracyjnego, bo się nie chce uznawać za stowarzyszenie dlatego, że się nie poddaje procesowi właśnie zalegalizowania.</p>
<p>Więc tu jest jakieś głębokie ciągle nieporozumienie, że można takiego aktu dokonać. Sam przepis jest nadzwyczaj cienką sprawą, dlatego że to jest taka sprawa, że pojawiają się organizacje, które w ogóle nie chcą się poddać żadnym regułom porządku prawnego i propozycja, żeby przejść nad tym do porządku dziennego jest chyba naprawdę propozycją trudną do utrzymania.</p>
<p>Więc tu jest, prawda, jakaś próba uregulowania, interwencji z odwołaniem do naczelnego sądu administracyjnego z wielką decyzją co do tego, czy organ interweniuje w sposób zasadny.</p>
<p>To tylko, jeszcze w sensie dopełnienia, żeby była jasna treść całego tego sporu.</p>
<p><em>Przewodniczący:</em></p>
<p>Dziękuję bardzo, gdy sobie pomyślę, że miałaby być ustawa o stowarzyszeniach podstawą ścigania ludzi i organizacji, to nie najlepiej się czuję i wydawało mi się, że nie taka była intencja ustawy o stowarzyszeniach, żeby stała się ona jeszcze takim elementem uzupełniającym kodeks karny. Więc ponieważ myśmy od początku uważali, że ustawa i takie też było stanowisko przedstawicieli Kościoła, że ustawa o stowarzyszeniach nie dotyczy partii politycznych. Tego trzeba się trzymać. Jest zupełnie oczywiste, jeżeli stowarzyszenie jakieś nie spełnia wymogom prawa, no to są i rygory prawa. Natomiast, żeby korzystać z tego i wytwarzać boczną furtkę, dzięki której aparat represji będzie mógł represjonować tę partię, jest w tym coś nieładnego. Proszę dla stanowiska zastanowić się nad tym.</p>
<p>Ale myślę, że tutaj jakby nie po to rozpoczęliśmy tę dyskusję, żeby wchodzić w szczegóły. Jeżeli jednak taka jest sytuacja, to może ona rzeczywiście wymaga jeszcze rozważenia powtórnego przez zespół, bo zespół nasz raz się zajmował już sprawą samorządu i stowarzyszeń, może trzeba jeszcze te sporne sprawy powtórnie rozważyć. Nie wiem czy pozwolą na to nam czas. Ale wiem na pewno, że trzeba by było.</p>
<p><em>Ob. Janusz Reykowski:</em></p>
<p>To jest taka kwestia strategiczna, którą nie wiem... jak do niej najlepiej podejść. Bo mamy takie doświadczenie chyba większości spraw, które dyskutujemy, że istnieje, startujemy z pewnym obszarem kwestii i dochodzi, i wyłania się ogromny zakres rozbieżności i różnic zdań. Poprzez kolejne przybliżenie redukujemy ten zakres, aż dochodzimy do jakichś punktów końcowych.</p>
<p>Być może tych najtrudniejszych. I powstaje pytanie co zrobić z tymi punktami, które pozostały po tym całym procesie transformacji, selekcji, obróbki, docierania, które tak mozolnie przez te tygodnie nad tym pracujemy.</p>
<p>Myślę, że w pewnych sytuacjach może okazać się, że musimy pogodzić się, że na danym etapie naszej dyskusji są kwestie, które zostaną różnicami i które muszą być w kolejnych etapach - dalej w innym trybie korygowane, analizowane, zmieniane stosownie i wszystko da się w trybie tego Okrągłego Stołu doprowadzić do ostatecznego końca. W szczególności zaś namawiałbym panów, być może tą uwagę bezpośrednio kieruję do pana Zbigniewa Bujaka, żeby nie dyskutować tej sprawy w stylistyce testu albo w stylistyce to jest właśnie ten punkt, który o wszystko sprawdza. Jest tu dziesiątki rzeczy, a może setki rzeczy, które sprawdzają. Testy są u różnych stron. Testujemy się wzajemnie. Ale - nie będę mówił, nie chcę podejmować tonu konfrontacyjnego i mówić, co dla nas jest testem w tym co słyszymy, w trakcie takiej debaty.</p>
<p>Po prostu proponuję, żebyśmy tak nie mówili, bo podstawowym testem jest to, że staramy się rozwiązać duże rzeczy naprawdę, ale nie możemy tego państwa w 5 tygodni przewrócić do góry nogami. Naprawdę nie możemy.</p>
<p><em>Ob. Zbigniew Bujak:</em></p>
<p>Zgadzamy się. Otóż w dyskusji nad samorządem terytorialnym od razu powiedziały sobie strony na początku, że jest to proces wieloletni, że nie przywrócimy rad narodowych w ciągu 4 tygodni, co więcej żadna strona tego nie chce, że w związku z tym problemy jakie się wiążą z tą reformą na tym poziomie są problemami ogromnymi i właśnie na wiele lat. Chodzi tylko o pewien mechanizm uruchamiania tych reform. Otóż ten mechanizm można uruchomić już teraz, bez wywracania całego systemu. I co do tego strony się zgodziły. To później tylko jakiś czynnik polityczny zadecydował o tym, że strony się wycofały i w tym sensie proponowaliśmy ewolucję bardzo powolną, a skądinąd bardzo skuteczną.</p>
<p>Ja natomiast pozwolę sobie przytoczyć zdania, które padły, i które dla mnie wskazują, że druga strona nie chce dotrzymywać jakby kierunku, który zarysowała. Pierwszy generał Kiszczak 6 lutego początek „stołu”: Likwidujemy pozostałości stalinowskich deformacji, dokonujemy głębokich przewartościowań w sferze ideologii myśli politycznej itd.</p>
<p>Wprowadzenie zasady jednolitości władzy państwowej uczynienie z rad narodowych organów władzy państwowej to jest rok dokładnie 1950 okres ciemnego, czarnego stalinizmu.</p>
<p>Pan prof. Reykowski 10.II. Można wyraźnie określić kierunki zmian. Chodzi o to, aby odejść od systemu monocentrycznego, a stworzyć warunki rozwoju samoorganizującego się społeczeństwa obywatelskiego.</p>
<p>No gdzież lepiej ta idea by się mogła realizować jak nie właśnie w samorządzie terytorialnym? Ja byłem przekonany, że to właśnie tego dotyczy. Ja nie widzę żadnego, nie widzę innych równie ważnych miejsc gdzie by się to miało organizować. Rozumiem więc, że było to tylko jako słowa, słowa.</p>
<p><em>Ob. Andrzej Gdula:</em></p>
<p>Myśmy po prostu chcieli wrócić do starej leninowskiej koncepcji cała władza w ręce rad.</p>
<p><em>Ob. Janusz Reykowski:</em></p>
<p>Jeszcze dwa wyjaśnienia. W sprawie ustawy o mieniu komunalnym. Rzeczywiście taki zamiar żeśmy zadeklarowali, z tego - tak zostałem informowany, w chwili obecnej ta ustawa nie ma dalszego ciągu w Sejmie. Tak zostałem poinformowany.</p>
<p>Jeszcze sprawdzę to dokładnie, żeby upewnić się, że ta część naszej umowy została dotrzymana. Zostałem także poinformowany, że proces legalizacji NZS rozpoczął się.</p>
<p><em>Przewodniczący:</em></p>
<p>Proszę Państwa! Czy możemy uznać, że nie tylko my jesteśmy wyczerpani, ale także porządek dzienny tego posiedzenia?</p>
<p><em>Ob. Karol Szyndzielorz:</em></p>
<p>Ja dosłownie pół zdania i to już poza obradami tego. Wydaje mi się, że jest jeśli chodzi o sposób informowania o naszych obradach, o tym co się tu toczy i co ustalamy - pewien aspekt, który dotychczas nie wystąpił, mianowicie obraduje parlament, który w swoich uprawnieniach, pełnomocnictwach i sposobach działania czuje się bądź dotknięty, bądź powiedziałbym nawet uszczuplony i że prerogatywy parlamentu wobec tego traktowane są przez posłów w sposób bardzo poważny i w sposób powiedziałbym dosyć zdyscyplinowany i wobec tego nasz zamiar zmiany ważnych praw obowiązujących w PRL może zostać, no powiedziałbym nadwyrężony czy uszczuplony, czy może zwichnięty z powodu wrażliwości posłów na to, kiedy ktoś im nadeptuje na odciski.</p>
<p>Ja nie muszę wchodzić w różne szczegóły, to jest rzecz zrozumiała. Wobec tego ja to tutaj podrzucam już w naszych obradach, niejako część składową naszych obrad. Bo co do atmosfery naszej dyskusji oczywiście tutaj mieliśmy takie przejawy szczerości, otwartości, jakich od początku naszych obrad nie pamiętam.</p>
<p>To tylko taka uwaga na marginesie.</p>
<p><em>Ob. Janusz Reykowski:</em></p>
<p>Innymi słowy wracamy się do wszystkich uczestników o to, aby wtedy gdyby informowali środki masowego przekazu krajowe lub zagraniczne na temat przebiegi naszych obrad, żeby starali się utrzymać te informacje w trybie dyskusji, wniosków Okrągłego Stołu, które mają być przedłożone komisjom sejmowym do dalszego rozpatrywania.</p>
<p><em>Przewodniczący:</em></p>
<p>Czy są jeszcze jakieś sprawy lub uwagi?</p>
<p>Jeżeli nie to jutrzejsze posiedzenie zaczynamy o godzinie 15-tej.</p>
<p>Zamykam dzisiejsze posiedzenie.</p>
