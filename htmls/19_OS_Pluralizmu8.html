<head>
	<meta charset="UTF-8">
</head>
<p>KORPUS= Obrady Okrągłego Stołu</p>
<p>ZESPÓŁ= Zespół do spraw Pluralizmu Związkowego</p>
<p>TYTUŁ= STENOGRAM z trzeciego posiedzenia Zespołu do spraw Pluralizmu Związkowego</p>
<p>DATA= 24 lutego 1989 r.</p>
<p>SYGNATURA= 9540/3</p>
<p>INW= 46007</p>
<p>TEKST=</p>
<p>STENOGRAM z posiedzenia Zespołu do spraw Pluralizmu Związkowego w dniu 24.II.1989 r.</p>
<p>/Obradom przewodniczy <em>ob. Romuald Sosnowski</em>./</p>
<p><em>Przewodniczący:</em></p>
<p>Zgodnie z ustaleniami chciałbym najpierw zaproponować pewne sprawy proceduralne. Otóż proponowałbym, żebyśmy ustalili koniec naszego dzisiejszego spotkania na godzinę 16, z tego względu, że wszyscy no mamy oprócz tego szereg innych obowiązków, które wypełniać trzeba.</p>
<p>Następnie jeśli chodzi o propozycje dotyczące spraw omawianych dzisiaj, miałbym następujący projekt, ażeby koledzy z dwóch grup roboczych, które pracowały w okresie między naszym poprzednim posiedzeniem złożyli nam krótką informację, tylko chciałbym wobec tego dowiedzieć się kto by tę informację z posiedzeniach tych grup złożył?</p>
<p>/Głos z sali: minister Nowacki./</p>
<p>Z jednej, a z drugiej grupy - czy będą to różne informacje, czy jest jakieś ustalenie na grupie roboczej, że jedna osoba składa?</p>
<p><em>Ob. Aleksander Kwaśniewski:</em></p>
<p>Pan minister Brol nie uczestniczył w posiedzeniu zespołu roboczego, a więc chyba że chodzi o wiejski zespół, przepraszam.</p>
<p><em>Przewodniczący:</em></p>
<p>Jest więc zgoda w tej sprawie. Czy współprzewodniczący co do terminu zakończenia obrad oraz spraw tej informacji są zgodni?</p>
<p><em>Tadeusz Mazowiecki:</em></p>
<p>Tak, tylko rozumiem, że będzie dyskusja nad tymi informacjami.</p>
<p><em>Przewodniczący:</em></p>
<p>Wobec tego proponowałbym, żebyśmy rozpoczęli nasze obrady.</p>
<p>Chciałbym jednocześnie może zacząć trochę nietypowo, ale chyba wszyscy współprzewodniczący otrzymali pismo, skierowane do nas przez Radę Krajowych Rolniczych Związków Branżowych. Wydaje mi się, że powinniśmy zgodnie z zasadami pewnymi przyjętymi u nas zapoznać uczestników z tym pismem.</p>
<p>Otóż 21 krajowych związków rolniczych zrzeszeń branżowych, które działają poza strukturą Krajowego Związku Kółek i Organizacji Rolniczych zwracają się z prośbą o rozpatrzenie problemu podstaw prawnych istnienia tych organizacji. Dotychczas rolnicze zrzeszenia branżowe działają w oparciu o ustawę z 8 października, 1982 r. o społeczno-zawodowych organizacjach rolników. Jak wynika z intonacji przekazywanych przez środki masowego przekazu obecnie ma być przygotowany projekt ustawy o związkach zawodowych rolników indywidualnych. Można domniemywać, że nowa ustawa zastąpi tą w oparciu o którą dotychczas działają kółka rolnicze jak i rolnicze zrzeszenia branżowe. Dotychczas nie występowaliśmy o udział w obradach Okrągłego Stołu i powoływanych przezeń zespołów i podzespołów. Ponieważ za podstawowe zadanie uznajemy nie - wielką politykę, lecz pracę organizatorską wśród rolników, producentów poszczególnych branż produkcji rolniczej. Jednakże biorąc pod uwagę, że nasze związki zrzeszają około 1,7 miliona rolników, nie możemy pozostać na uboczu, kiedy rozstrzygają się sprawy podstaw prawnych naszej egzystencji.</p>
<p>Dlatego wnioskujemy o powołanie trzech przedstawicieli rady do grupy roboczej do opracowania projektu ustawy o związkach zawodowych rolników. Zgodnie z regulaminem rady proponujemy przewodniczącego Prezydium Rady, wiceprzewodniczącego, sekretarza rady.</p>
<p>Podpisał przewodniczący Prezydium Rady Feliks Kulikowski, sekretarz rady, Stefan Wyganowski.</p>
<p>Oczywiście jest to sprawa, którą powinniśmy się dzisiaj zająć, bo jest oficjalne wystąpienie organizacji związanej z rolnictwem indywidualnym.</p>
<p>Wobec tego proponuję, żeby zgłoszeni tutaj przedstawiciele władz zreferowali nam dotychczasowy przebieg dyskusji w grupach roboczych i stan prac nad sprawami, które były przedmiotem ich obrad.</p>
<p>Minister Nowacki zaczyna?</p>
<p><em>Ob. Lesław Nawacki:</em></p>
<p>Bardzo proszę.</p>
<p>Więc Proszę Państwa! Przedmiotem prac grupy roboczej, która została wyłoniona do znowelizowania ustawy o związkach zawodowych były problemy, o których stanowi komunikat z posiedzenia zespołu do spraw pluralizmu związkowego z 16 lutego tego roku w punkcie 1, mianowicie chodziło o przedyskutowanie nowelizacji ustawy związkowej w następującym zakresie.</p>
<p>Po pierwsze - w zakresie trybu tworzenia związków zawodowych, który umożliwiałby rejestrację jednym aktem prawnym także związku zawodowego ogólnokrajowego obejmującego pracowników zakładów pracy należących do różnych branż pracy.</p>
<p>Po drugie - przedyskutowanie konieczności nowelizacji ustawy związkowej w zakresie umożliwienia związkom zawodowym swobodnego tworzenia struktur organizacyjnych i wreszcie po trzecie - określenia katalogu spraw dotyczących zbiorowych interesów pracowników, których wymagane będzie wspólne reprezentowanie różnych związków zawodowych wobec kierownictw poszczególnych zakładów pracy.</p>
<p>Grupa robocza obradowała w składzie, o którym za chwilę powiem, na swoich dwóch posiedzeniach, w wyniku czego doszło do uzgodnienia stanowiska w dwóch trzecich zakresu zadań, jakie zostały postawione przed grupą roboczą.</p>
<p>Grupa robocza pracowała w następującym składzie. Jeśli chodzi o przedstawicieli strony rządowej to wymienię ich na końcu, może rozpocznijmy od przedstawicieli OPZZ, obradowała ona w następującym składzie: pan Anatol Wasiljew, pan Stanisław Wiśniewski i pan Jerzy Oniszczuk.</p>
<p>Ze strony „Solidarności” byli następujący przedstawiciele: pan Jacek Merkel, pan Lech Kaczyński oraz pan Tadeusz Zieliński. Z naszej strony: była moja skromna osoba, a także pan Włodzimierz Piotrowski, pani Maria Matey i pan Walerian Sanetra.</p>
<p>Jak powiedziałem w czasie dwukrotnych posiedzeń tego zespołu przedyskutowaliśmy wszystkie kwestie, które zostały określone przez grupę roboczą w tym komunikacie i doszliśmy do następujących ustaleń. Przygotowaliśmy mianowicie pewne propozycje wyjściowe, do zmiany ustawy z 8 października 1982 r. o związkach zawodowych, przy czym propozycje te mają charakter wstępny, zmiany dotyczą kilkunastu, kilku - przepraszam bardzo - kilku, a dokładnie rzecz biorąc dotyczą one 8 zmian poszczególnych przepisów ustawy związkowej.</p>
<p>Po pierwsze - aha, ja bardzo przepraszam, może byśmy rozdali te propozycje, żeby każdy z uczestników... myśmy zdaje się nie rozdali - nie macie państwo tych propozycji? Ponieważ już te propozycje zostały rozdane, to pozwólcie państwo, że będę kontynuował.</p>
<p>Proponujemy dokonanie nowelizacji po pierwsze - ust. 1 art. 1, który będzie brzmiał według naszej propozycji w sposób następujący, że „pracownicy mają prawo tworzenia i zrzeszania się w związkach zawodowych, zakładowych, ogólnokrajowych i innych według swego uznania”.</p>
<p>W art. 11 w ust. 3 proponujemy nadać temu ustępowi nowe brzmienie, a mianowicie, że związki zawodowe zrzeszają pracowników zatrudnionych w jednym lub w wielu zakładach pracy, rodzajach zatrudnienia, gałęziach pracy lub zawodach.</p>
<p>W art. 18 proponujemy nadać nowe brzmienie ust. 3, a mianowicie, że zasady tworzenia organizacji związkowych, o których mowa w ust. 2 oraz reprezentacji pracowników zakładów pracy wobec ich kierownictw określi ogólnokrajowa organizacja międzyzwiązkowa lub ogólnokrajowy związek zawodowy.</p>
<p>W art. 19 w ust. 1 proponujemy następujące brzmienie: statut związku zawodowego określa nazwę, siedzibę, terytorialny i podmiotowy zakres działania oraz cele związku, zasady nabywania i utraty członkostwa, prawa i obowiązki członków, strukturę organizacyjną i władze związku, tryb dokonywania ich wyboru i odwoływania, źródła finansowania działalności związku, zasady uchwalania i zmiany statutu oraz sposób rozwiązania związku.</p>
<p>W art. 20 ust. 1 proponujemy rozbudować w następującym brzmieniu: związek zawodowy nabywa osobowość prawną oraz prawo do działania z dniem zarejestrowania. Zakładowy związek zawodowy podlega rejestracji we właściwym miejscu sądzie wojewódzkim. Ogólnokrajowe związki zawodowe, ogólnokrajowe zrzeszenia federacji związków zawodowych oraz ogólnokrajowe organizacje międzyzwiązkowe podlegają rejestracji w sądzie wojewódzkim w Warszawie. Do rejestracji międzyzakładowych związków zawodowych - art. 18 ust. 2 - jest właściwy sąd wojewódzki, na którego terenie związek ten ma siedzibę określoną w statucie.</p>
<p>Proponujemy nadać nowe brzmienie art. 21, a mianowicie. Po pierwsze w ust. 1 - związki zawodowe mają prawo tworzyć ogólnokrajowe zrzeszenia, federacje związków zawodowych.</p>
<p>W ust. 2 - ogólnokrajowe związki zawodowe i zrzeszenia związków zawodowych mogą tworzyć na podstawie zawieranych porozumień ogólnokrajowe organizacje międzyzwiązkowe.</p>
<p>Związki zawodowe - ust. 3 - na zasadach określonych w zawartych porozumieniach mogą powoływać instytucje związkowego współdziałania w układzie terytorialnym i pokrewnych gałęzi pracy dla realizacji swych zadań, a w szczególności wspólnego zarządu majątkiem związkowym, prowadzenia działalności wydawniczej oraz reprezentowania interesów pracowników wobec właściwych organów państwowych w sprawach należących do zakresu działalności tych związków.</p>
<p>I wreszcie ust. 4 - do organizacji tworzonych na podstawie niniejszego artykułu stosuje się odpowiednio przepisy ustawy o związkach zawodowych.</p>
<p>I wreszcie dwie ostatnie zmiany dotyczą nowelizacji ust. 3 art. 23, która brzmi: określony w ust. 2 obowiązek dotyczy odpowiednio także Rady Państwa lub Rady Ministrów jeżeli wniosek w sprawie wydania lub zmiany aktu ustawodawczego przedstawiła ogólnokrajowa organizacja międzyzwiązkowa lub ogólnokrajowy związek zawodowy zrzeszający pracowników zakładów pracy należących do różnych gałęzi pracy.</p>
<p>W art. 27 przyjęto jako propozycję następujące brzmienie: ust. 1 - ogólnokrajowy związek zawodowy zrzeszający pracowników zakładów pracy należących do różnych gałęzi pracy, a także ogólnokrajowa organizacja międzyzwiązkowa na zasadach i w trybie określonym w kodeksie postępowania cywilnego ma prawo wnoszenia rewizji nadzwyczajnych od każdego prawomocnego orzeczenia kończącego postępowanie w sprawie zakresu prawa pracy i ubezpieczeń społecznych.</p>
<p>I ust. 2 - podmioty o których mowa w ust. 1 mają również prawo występowania do Sądu Najwyższego z wnioskami o ustalenie wytycznych w zakresie wykładni przepisów prawa pracy i ubezpieczeń społecznych oraz praktyki sądowej, jak też o wyjaśnianie tych przepisów prawnych budzących wątpliwości lub których stosowanie wywołało rozbieżności w orzecznictwie.</p>
<p>Te pierwsze trzy strony, które w tej chwili przeczytałem państwu dotyczyły według zespołu, który pracował w ramach tej grupy roboczej, dotyczyły zrealizowania dwóch pierwszych zadań postawionych, mianowicie trybu tworzenia związków zawodowych umożliwiających rejestrację jednym aktem prawnym, także ogólnokrajowego związku zawodowego obejmującego pracowników zakładów należących do różnych gałęzi pracy, jak również zmiany tych przepisów, które by przydały związkom zawodowym większą swobodę w zakresie tworzenia struktur organizacyjnych.</p>
<p>Natomiast chciałbym teraz przejść do kwestii trzeciego zadania, mianowicie do określenia spraw dotyczących zbiorowych interesów pracowników, w których wymagane będzie wspólne reprezentowanie różnych związków zawodowych wobec kierowników zakładów pracy.</p>
<p>W kwestii tej poświęciliśmy w zespole bardzo wiele czasu i właściwie można generalnie formułując tutaj oceny powiedzieć, że nie budziła wątpliwości wśród uczestników zespołu roboczego potrzeba utworzenia, potrzeba zaprezentowania wspólnego stanowiska związków zawodowych przede wszystkim w sprawach dotyczących ogółu pracowników, a umownie przez nas określanych sprawami płacowymi.</p>
<p>Natomiast większe kontrowersje dotyczyły kwestii pozostałych spraw, a także środków, czy też form organizacyjnych, jakie miałyby służyć wypracowaniu wspólnego stanowiska związków zawodowych w sprawach dotyczących ogółu załogi. Toteż proszę państwa, na następnych stronach zostały przedstawione państwu pewne propozycje, które chciałbym teraz pokrótce omówić.</p>
<p>Na następnej stronie jest propozycja, która brzmi następująco: w sprawie zawarcia porozumienia lub uzgodnienia z zakładową organizacją związkową w zakresie określonym w przepisach prawa pracy wymagane jest utworzenie wspólnej reprezentacji związkowej w zakładzie pracy.</p>
<p>Intencją tego zapisu, za którym opowiadała się część członków naszego zespołu roboczego było to, aby przepisami ustawowymi określić obowiązek dla działających w zakładach pracy organizacji związkowych powołania wspólnej reprezentacji związkowej we wszystkich sprawach, w których przed podjęciem decyzji dotyczącej ogółu lub części załogi wymagane jest przez kierownika zakładu pracy uzgodnienie tego projektu decyzji z przedstawicielstwem związkowym. Tzn. ze związkiem zawodowym.</p>
<p>Jeszcze raz powtarzam, ta propozycja oznacza obowiązek powołania, utworzenia wspólnej reprezentacji związkowej w zakładzie pracy w każdej sprawie, w której kierownik zakładu pracy przed podjęciem decyzji dotyczącej ogółu pracowników lub części załogi jest obowiązany uzgodnić tą decyzję z zakładową organizacją związkową.</p>
<p>Na następnej stronie, proszę państwa, jest z kolei pewna modyfikacja tej propozycji. Modyfikacja idąca w dwóch podstawowych kierunkach. Po pierwsze - modyfikacja dotycząca rozdzielenia zakresu spraw, co do których wymagane jest współdziałanie ze związkami zawodowymi, a także określenie form organizacyjnych, które odzwierciedlać będą to współdziałanie. Mianowicie zawarcie porozumienia o wprowadzeniu zakładowego systemu wynagradzania, zakładowej umowy zbiorowej, a także ustalenie obowiązujących w zakładzie pracy regulaminowa nagród i premiowania oraz ustalenie zasad wykorzystania funduszu socjalnego i mieszkaniowego, w tym podział środków z tych funduszy na określone cele, wymaga wspólnego stanowiska związków zawodowych.</p>
<p>Generalnie rzecz biorąc, proszę państwa, ten pierwszy akapit oznaczałby, że w sprawach płacowych, a także w sprawach dotyczących zakładowej działalności socjalnej i mieszkaniowej wymagane byłoby wspólne stanowisko działających w zakładzie pracy związków zawodowych.</p>
<p>Konsekwencją nieprzedstawienia wspólnego stanowiska związków zawodowych w ciągu jednego miesiąca byłoby przydanie uprawnienia właściwemu organowi w zakładzie pracy do tymczasowego jednostronnego rozstrzygnięcia tych kwestii do czasu załatwienia sprawy w drodze rokowań.</p>
<p>Jednocześnie integralną częścią tego rozwiązania jest zapis umieszczony na ostatniej kartce materiału doręczonego państwu, który mówi, że w innych sprawach wymagających uzgodnienia z zakładową organizacją związkową, a więc w sprawach pozapłacowych i poza działalnością socjalną i mieszkaniową w zakresie określonych przepisach prawa pracy kierownik zakładu pracy uzgadnia te kwestie z każdą z działających w zakładzie organizacji związkowych.</p>
<p>Rozbieżność stanowisk wymaga porozumienia się związków zawodowych. W razie nieuzgodnienia stanowiska w okresie 14 dni kierownik zakładu pracy podejmuje decyzje samodzielnie.</p>
<p>Jak państwo zauważyli, propozycje dotyczące określenia wspólnego katalogu spraw nie udało się przedstawić w formie jednobrzmiącego tekstu. Niestety w tym zakresie grupa robocza nie jest w stanie zaprezentować „okrągłemu stołowi” naszego jednolitego stanowiska w tej sprawie.</p>
<p>Chciałbym na zakończenie podkreślić, bardzo roboczy, partnerski i moim zdaniem, bardzo konstruktywny charakter pracy uczestników zespołu roboczego, za co w imieniu swoim i współkolegów serdecznie dziękuję.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Czy byłyby pytania do referenta?</p>
<p><em>Tadeusz Mazowiecki:</em></p>
<p>To znaczy ja myślę , że w dyskusji okaże się różnica stanowisk, bo tutaj tak eufemistycznie było to określone, jaka to część była za tym, a jaka za innym stanowiskiem, więc rozumiem, że w dyskusji to się okaże.</p>
<p><em>Ob. Aleksander Kwaśniewski:</em></p>
<p>Nie wiem czy koledzy współprzewodniczący zgodziliby się na to, ale może byśmy omówili w tej chwili tę część sprawy, a później przeszli do spraw ustawy o związkach zawodowych rolników, żeby w tej chwili nie było innych informacji, żeby nie mieszać po prostu dwóch tematów, które są jednak dosyć odrębne.</p>
<p><em>Przewodniczący:</em></p>
<p>Widzę, że kolega Mazowiecki kiwa głową, to znaczy jest zgoda na to, żeby faktycznie nie mieszać dwóch tematów.</p>
<p>Może zanim rozpoczniemy dyskusję, ja chciałbym króciutko o sprawach nie tylko tych, które w tej chwili były tematem obrad zespołu.</p>
<p>Otóż po pierwsze chciałbym stwierdzić, że naszym zdaniem decyzja w sprawie zmian należy do władz ustawodawczych i uchwałodawczych, natomiast rozumiem, że nasze dotychczasowe działania, te, które były przedmiotem obrad, ale także, które zostały zgłoszone przez przedstawicieli OPZZ byłyby w dalszym ciągu tematem pracy grupy roboczej, ażeby w miarę możliwości dojść do pewnej koncepcji, w miarę możliwości consensusu w tych sprawach, które chcielibyśmy reprezentować wspólny pogląd związków zawodowych. Rzeczą oczywiście tak jak powiedziałem Rady Państwa i Sejmu jest podjęcie odpowiednich decyzji. To jest pierwsza sprawa.</p>
<p>Druga sprawa chciałbym przypomnieć kolegom z naszych poprzednich spotkań, że związki zawodowe reprezentowane w OPZZ mówiły w swoich poglądach i mówią, że jeśli chodzi o reprezentację ruchu zawodowego rzeczą najbardziej z naszego doświadczenia wskazaną, byłby sposób tworzenia organizacji związkowych od dołu, ale ze względu na to, że myśmy na poprzednim spotkaniu powiedzieli, że sprawa sposobu kształtowania należy do związku zawodowego czy tworzonego, czy legalizowanego, dlatego uważamy, że jest to sprawa, która należy do władzy, krótko mówiąc do Rady Państwa i Sejmu znamy obecne zapisy.</p>
<p>To jest druga sprawa.</p>
<p>Trzecia sprawa - dla nas ze względu na istniejącą sytuację społeczno-polityczną, ekonomiczną bardzo złożoną w kraju byłoby rzeczą wskazaną, żebyśmy sprawie wspólnych reprezentacji nadali jednak pewną rangę z prostej przyczyny, żebyśmy wykorzystali najlepsze doświadczenia tych zakładów, gdzie to współdziałanie jest. Ja byłem w ubiegłą sobotę w zakładzie „Merinotex” w Toruniu i trzeba powiedzieć, że tam niezależnie od naszego stołu trwa permanentnie „okrągły stół” związkowy w zakładzie. Nie tylko w sprawach płacowych, bo to było przedmiotem na przykład w ubiegłym tygodniu posiedzenia, ale już koledzy myślą w tej chwil nad sprawą wypoczynku załóg wspólnie i młodzieży.</p>
<p>Wydaje się, że wykorzystując pewne doświadczenia z naszej strony, powinien pójść jakiś impuls, wskazujący na potrzebę niezależnie czy wyprzedzając pewne ustawowe działania, ażeby ten tryb postępowania był takim trybem, który gwarantuje nam przede wszystkim to, że nie będziemy się między sobą sprzeczali, natomiast będziemy reprezentowali wynegocjowany pogląd wobec administracji, bo to chodzi o sprawy załogi przecież, a nie poszczególnych związków.</p>
<p>I to jest tych kilka uwag, które chciałem zgłosić. Natomiast bardzo bym prosił wobec tego o dyskusję nad przedstawionymi dotychczas materiałami, gdyż uważam, że zbyt wygodni byśmy byli gdybyśmy liczyli, że tak będzie wszystko grało i tylko położą nam na stół, a my w jakiś sposób skonsumujemy.</p>
<p>Dlatego bardzo proszę kto chciałby zabrać głos w dyskusji na temat sprawozdania złożonego przez ministra Nawackiego.</p>
<p><em>Ob. Tadeusz Mazowiecki:</em></p>
<p>No więc pierwszą sprawę, którą przewodniczący poruszył, to znaczy sprawę tworzenia się związków, to my uważaliśmy i uważamy, też, że rzeczywiście to należy do władz ustawodawczych państwa, ale sądziliśmy, że nasz właśnie consensus na poprzednim zebraniu osiągnięty we wszystkich stanowiskach tutaj przesądzają o tym, że tak jak zapisaliśmy stworzyć ten tryb rejestracji związku ogólnokrajowego w jednym akcie i od razu.</p>
<p>Więc rozumiem, że... prawda, tutaj wprawdzie są pewne jakby sprzeczności troszkę w stanowisku OPZZ, ale nie będziemy tutaj dociskać OPZZ dla nas obowiązujące jest to co przyjęliśmy we wspólnym komunikacie, rozumiemy, że on obowiązuje, że go panowie nie wypowiadacie, jakby tu można powiedzieć, chociaż pewne sprzeczności tu widzimy.</p>
<p>Natomiast jeśli chodzi o sprawę tego projektu tej propozycji, myśmy to analizowali, jeżeli chodzi o przepisy dotyczące - te artykuły umieszczone tutaj na trzech pierwszych stronach, to nie mamy tutaj</p>
<p>uwag, uważamy, że bardzo to dobrze zostało sformułowane, natomiast oczywiście mamy uwagi dotyczące tej sprawy wspólnej reprezentacji, więc przede wszystkim chcemy powiedzieć, że zgodnie z tym jak osiągnięty consensus na poprzednim zebraniu mówił, jesteśmy za tym, ażeby to nie miało charakteru obligatoryjnego, ponieważ byłoby to sprzeczne z konwencjami Międzynarodowej Organizacji Pracy.</p>
<p>A poza tym ponieważ sądzimy, że współpraca w ogóle między ludźmi, między związkami zawodowymi zwłaszcza takimi, które rodzą się w pewnej konfliktowej sytuacji, musi się wytworzyć naturalnie, a nie na zasadzie pewnego przymusu.</p>
<p>Więc sądzimy, że właśnie pójście taką drogą, jak ta druga wersja tego rozwiązania, projektu mówi, to znaczy taką drogą, kiedy pewne sprawy po prostu wymagają współdziałania związków zawodowych, różnych, jest właściwą drogi tworzenia pluralizmu, atmosfery współdziałania w ramach pluralizmu związkowego.</p>
<p>Pierwsza wersja jest dla nas nie do przyjęcia, jest ona sprzeczna z konwencjami MOP, ta pierwsza z tych tutaj sformułowanych, to znaczy obligatoryjne tworzenie wspólnej reprezentacji we wszystkich sprawach, jest to sprzeczne z konwencjami, jest dla nas nie do przyjęcia, natomiast uważamy, że ta druga wersja do której mamy pewne uwagi, pewne poprawki, ale że tak powiem przedstawimy je za chwilę dopiero jak będzie rozstrzygnięta ta pierwsza podstawowa sprawa.</p>
<p>Dziękuję.</p>
<p><em>Przewodniczący:</em></p>
<p>Kto chciałby zabrać głos?</p>
<p>Minister Kwaśniewski, proszę.</p>
<p><em>Ob. Aleksander Kwaśniewski:</em></p>
<p>To znaczy ja tylko chciałbym dla porządku dyskusji i myślowego powiedzieć, iż z naszego punktu widzenia kwestia znalezienia formuły, która byłaby formułą przede wszystkim satysfakcjonującą obecne tutaj strony związkowe jest niezbędna.</p>
<p>Powody tego są, po pierwsze - praktyczne. Otóż uważamy, że z punktu widzenia przedsiębiorstwa i tych wszystkich zasadniczych kwestii, jakie w przedsiębiorstwie są rozstrzygane, musimy mieć świadomość, jak ta wspólna reprezentacja czy wypracowanie wspólnego stanowiska będzie wyglądać i musi być to prawnie zapisane.</p>
<p>Po drugie - chcę przypomnieć, iż - co chyba zrozumiałe - dla strony rządowej obowiązującym mandatem w dyskusjach, które tu prowadzimy jest stanowisko Komitetu Centralnego w sprawie pluralizmu związkowego i politycznego, gdzie w pkt. 8 jest napisane - pozwólcie szanowni panowie, że zacytuję: „Przy okrągłym stole” określone powinny być formy organizacyjne zbudowanego na szerszych podstawach porozumienia narodowego. Tam także uzgodnione być powinny warunki, sposoby oraz kalendarz wprowadzenia pluralizmu związkowego i otwarcia drogi do tworzenia nowych związków zawodowych, w tym „Solidarności”, które w imię jedności interesów świata pracy tworzyłyby wspólną reprezentację wobec administracji gospodarczej zakładów pracy”.</p>
<p>I dalej Komitet Centralny zwraca uwagę, że tworzenie faktów dokonanych, niezgodnych z obowiązującą ustawą o związkach zawodowych może spowodować zakłócenie procesu rozwoju pluralizmu związkowego.</p>
<p>Ale chciałbym mówić o wspólnej reprezentacji. A więc z naszego punktu widzenia znalezienie formuły, która oczywiście musi być przede wszystkim formułą zaproponowaną przez panów, jest bardzo ważna. Jesteśmy gotowi zaakceptować te propozycje, które zostały zaprezentowane w wariancie drugim, tym poszerzonym, o którym mówił pan Mazowiecki, a więc określenia trybu wypracowywania wspólnego stanowiska i następnie trybu, co będzie jeżeli tego stanowiska nie będzie, z jedną wszakże uwagą, którą prosiłbym przyjąć do dyskusji jako wniesienie strony rządowej.</p>
<p>Otóż uważamy, iż musimy mieć gwarancje na to, iż gdyby związki zawodowe nie doszły do wspólnego porozumienia powód, który spowodował, że tego porozumienia nie ma nie jest przedmiotem sporu zbiorowego. A więc wnosilibyśmy o to, aby był tam dodatkowy ustęp brzmiący mniej więcej tak:</p>
<p>Przedmiotem sporu zbiorowego nie mogą być sprawy wynikające z braku wspólnego stanowiska związków zawodowych, w którym mowa jest w art. - i tu jest wskazanie odpowiedniego artykułu.</p>
<p>Traktujemy to jako ogromnie ważny element, który po prostu porządkuje całość sprawy i nie paraliżuje przedsiębiorstw oraz dyrekcji przedsiębiorstw w sprawach, które jednak wynikają z powodu niemożliwości uzyskania porozumienia między związkami zawodowymi.</p>
<p>/Głosy z sali: proszę powtórzyć./</p>
<p>Tak, już powtarzam. To jest bardzo proste: Przedmiotem sporu zbiorowego - ja mówię o tej wersji drugiej, czy trzeciej. Słucham? Drugiej. Gdyby wspólna reprezentacja nie miała charakteru obligatoryjnego. Już w tej chwili bardzo wolno dyktuję.</p>
<p>Przedmiotem sporu zbiorowego nie mogą być sprawy wynikające z braku wspólnego stanowiska związków zawodowych, o którym mowa w artykule - i tu wskażemy, w którym artykule, bo nie ma jeszcze numeracji.</p>
<p>Natomiast traktujemy jednak sprawę uzyskania kompromisu co do formuły wspólnej reprezentacji za absolutnie zasadniczą. Dlatego proponujemy, aby tu dyskusję przeprowadzić bardzo poważną i spróbować znaleźć taką formułę.</p>
<p>Dziękuję.</p>
<p><em>Przewodniczący:</em></p>
<p>Kto chciałby zabrać głos?</p>
<p>Proszę bardzo.</p>
<p><em>Ob. Tadeusz Zieliński:</em></p>
<p>Ja byłem członkiem zespołu roboczego, który przygotował tekst dzisiaj dyskutowany. I na wstępie pragnąłbym bardzo krótko może uzupełnić to, co powiedział pan wiceminister Nawacki.</p>
<p>Otóż mnie się wydaje, że było pewne niedopowiedzenie w referowaniu sprawy, w szczególności pan minister powiedział, że część członków zespołu roboczego opowiadała się za wersją, która została tutaj podana jako pierwsza. Przypomnę, w sprawie zawarcia porozumienia lub uzgodnienia z zakładową organizacją związkową w zakresie określonym w przepisach, prawa pracy, wymagane jest utworzenie wspólnej reprezentacji związkowej w zakładzie pracy.</p>
<p>Jako członek zespołu rozumiałem trochę inaczej wynik naszej pracy, mianowicie, że tekst w gruncie rzeczy uzgodniony to jest ta druga wersja, która nie przewiduje utworzenia stałej reprezentacji związkowej. Natomiast to, co tu zostało podane jako wersja pierwsza - zresztą myśmy nie operowali żadnymi wersjami, pierwsza i druga - to było stanowisko odrębne - podkreślam - stanowisko odrębne, które zgłosili przedstawiciele Ogólnopolskiego Porozumienia Związków Zawodowych. Więc jest tu pewne niedopowiedzenie, bo przeważył w gruncie rzeczy pogląd w ramach zespołu, że tej wspólnej reprezentacji nie musi się tworzyć, tylko te reprezentacje wspólne stanowisko zajmowałyby istniejące związki zawodowe.</p>
<p>Natomiast całkowita zgodność panowała w zespole roboczym - i tutaj ona się już teraz w trakcie tej wstępnej dyskusji zarysowała, że są takie sprawy, w których uzgodnienia są niezbędne dla prawidłowego funkcjonowania zakładu pracy. Te sprawy są zresztą, były zresztą brane pod uwagę także w trakcie dyskusji nad projektowanymi zmianami. No w każdym razie, trzymając się tekstu komunikatu uznaliśmy, że wspólne reprezentowanie różnych związków zawodowych nie musi oznaczać - podkreślam, że wspólne reprezentowanie różnych związków zawodowych, stanowiska przez różne związki zawodowe nie musi oznaczać komisji stałej do zajmowania wspólnego stanowiska. Tu pragnąłbym na to położyć szczególny nacisk, jako dyskutant także.</p>
<p>Otóż można to wspólne stanowisko wypracować, niekoniecznie w ramach jakiejś stałej komisji, jakiejś rady międzyzwiązkowej, zakładowej rady międzyzwiązkowej. Po prostu jeżeli jest sprawa wymagająca uzgodnienia ze związkami zawodowymi, te związki w formach, które sobie swobodnie obiorą - to odpowiada zasadzie wolności związkowej - określą swoje wspólne stanowisko i przedstawią je zakładowi pracy, nie tworząc z góry jakiejś stałej reprezentacji.</p>
<p>Ta koncepcja Ogólnopolskiego Porozumienia Związków Zawodowych, która przewiduje stałą strukturę w postaci tej reprezentacji, jakiejś komisji, czy zakładowej komisji jest nie do przyjęcia, o czym już tutaj była mowa w wystąpieniu pana red. Mazowieckiego, jest nie do przyjęcia z punktu widzenia zgodności z konwencją nr 87 Międzynarodowej Organizacji Pracy, a także z konwencją nr 98 tejże organizacji.</p>
<p>Nie można wymuszać struktur od związków zawodowych. Związki zawodowe na zasadzie samorządności i wolności związkowej tworzą struktury samodzielnie. Mogą - i tu ustawa o związkach zawodowych dzisiaj obowiązująca, którą respektujemy przewiduje, że w zakładzie pracy, w którym działa więcej niż jedna organizacja związkowa, każda pełni funkcję w odniesieniu do swoich członków w sprawach indywidualnych, a w innych sprawach mogą się porozumieć te organizacje, że będzie wykonywać te funkcje wspólna reprezentacja związkowa.</p>
<p>Pragnę powiedzieć, że brałem udział przed wielu laty w opracowywaniu projektu tejże ustawy o związkach zawodowych w roku 1981... w 1980 i w 1981. Problem, który dzisiaj tutaj powtórnie jest rozpatrywany był wtedy także brany pod uwagę, był szeroko analizowany i w wyniku dyskusji, która rozwinęła się w tym zespole roboczym, powstała formuła, którą przewiduje art. 37 ust. 2 ustawy o związkach zawodowych, który w pełni nadaje się do stosowania w systemie pluralizmu związkowego.</p>
<p>Trzeba by powiedzieć, że byłoby pewnym paradoksem, gdyby przepis art. 37 ust. 2 w ogóle nigdy nie wszedł w życie, bo przecież do tej pory on nie mógł być stosowany z uwagi na zawieszenie pluralizmu związkowego w zakładach pracy. Opowiadamy się za tym. I takie było stanowisko także w zespole roboczym, że organizacje naturalnie mogą się porozumieć, mogą tworzyć stałą reprezentację związkową, mogą utworzyć zakładową radę międzyzwiązkową, obojętnie jak się ją nazwie, czy radę pracowniczą wspólną związkową, to jest możliwe, ale na zasadzie fakultatywności. I to jest dopuszczalne, ale nie można uznać tego za obowiązkowe.</p>
<p>Niestety, tutaj stanowisko Ogólnopolskiego Porozumienia Związków Zawodowych przewiduje strukturę obligatoryjną i z tym zgodzić się naszym zdaniem nie można.</p>
<p>Pragnąłbym jeszcze dodać, że tu trzeba do sprawy zgodności noweli do ustawy o związkach zawodowych podchodzić z maksymalną tak się tutaj wyrażę pryncypialnością. Musimy liczyć się z tym, że nowela do ustawy o związkach zawodowych będzie przedmiotem bardzo szczegółowej analizy ekspertów międzynarodowej Organizacji Pracy. Jesteśmy wszyscy zainteresowani w tym kraju, aby do zarzutów pod adresem noweli do ustawy o związkach zawodowych nie doszło na forum Międzynarodowej Organizacji Pracy.</p>
<p>Dziękuję za uwagę.</p>
<p><em>Przewodniczący:</em></p>
<p>Dziękuję bardzo. Kolega Wasiljew?</p>
<p><em>Ob. Anatol Wasiljew:</em></p>
<p>Nie wdając się w tej chwili w merytoryczną polemikę chcę tylko gwoli wyjaśnienia powiedzieć, że propozycja zawarta na stronie 1 nie odnosi się w żadnym wypadku do stałej reprezentacji być może z określeniem - o którym za chwilę powiem tworzy taką sugestię - ale jest ona po prostu błędna, mianowicie uznaliśmy, że w sprawach zawarcia i w związku z tym pod rozwagę po prostu poddaję, że wymagany jest nie utworzenie, lecz tworzenie i to myślę bardziej oddawało charakter tego naszego projektu.</p>
<p>A więc w sprawach zawarte porozumienie lub uzgodnienie z zakładową organizacją związkową w zakresie itd. wymagane jest tworzenie wspólnej reprezentacji związkowej w zakładzie pracy. Prostuję jeszcze raz, że podczas prac grupy roboczej nie było absolutnie mowy w tym wariancie o stworzeniu stałej struktury.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Kolega Wujec proszę.</p>
<p><em>Ob. Henryk Wujec:</em></p>
<p>Może być małżeństwo z miłości, może być małżeństwo z przymusu i z rozsądku. Z miłości to może w tej chwili jest przedwczesne, z przymusu nie chcemy, ale z rozsądku możemy zawrzeć. I sam pan przewodniczący powiedział, że takie małżeństwa z rozsądku tworzy się w „Merinotexie”, bez żadnych przepisów o żadnej obligatoryjności, jest działające tam jakieś porozumienie i wspólne sprawy rozwiązują.</p>
<p>Ja mam tutaj przed sobą komunikat ze spotkania dyrekcji „Ursusa” z przedstawicielami związków zawodowych „Solidarności” i OPZZ i rady pracowniczej i też podobnie tam działają. Utworzono wspólną komisję roboczą, która zbada wszystkie przypadki zwolnień pracowników z zakładów po 13 grudnia z powodu działalności związkowej, wszyscy zadeklarowali dobrą wolę, gotowość poszukiwania rozwiązań służących dobru załogi i zakładów.</p>
<p>I też nie było żadnego przepisu obligatoryjnego i takie porozumienie zawarli. Więc wydaje mi się, że jeżeli byśmy dali taki przepis obligatoryjny, to byśmy więcej zaszkodzili sprawie niż pomogli. Zostawmy to jakby woli załóg. To sformułowanie takie ostrożne, które tutaj zostało wstępnie częściowo uzgodnione w tym zespole roboczym wydaje mi się byłoby zadowalające dla wszystkich stron, w tym okresie przejściowym, przecież cały czas mówimy o małej nowelizacji. W wypadku jakichś doświadczeń pozytywnych lub negatywnych ta sprawa, by wróciła w przyszłości do kiedy będziemy omawiać w ogóle zmianę ustawy o związkach zawodowych. Tak że na okres przejściowy wydaje się to być zadowalające.</p>
<p>Dziękuję.</p>
<p><em>Przewodniczący:</em></p>
<p>Dziękuję. Kolega Wiśniewski ma głos.</p>
<p><em>Ob. Stanisław Wiśniewski:</em></p>
<p>Ja rozumiem, że panowie godzą się na propozycje jak gdyby podliczoną pod wariant numer 2, tak?</p>
<p>/Głosy z sali: mamy pewne uwagi tutaj./</p>
<p>Czy w takim razie chcecie się pozbawić prawa w zasadniczych sprawach, które leżą w gestii związków zawodowych, no bo przecież nic innego nie jest to, że nie przedstawienie wspólnego stanowiska w ciągu jednego miesiąca uprawnia właściwy organ - co to znaczy? - do tymczasowego jednostronnego rozstrzygnięcia bez zgody związków zawodowych. Proszę zrozumieć o co nam chodzi. OPZZ stawia sprawę jasno że tam, gdzie wymagane jest opinia konsultacji, czy obrona interesów indywidualnych pracownika przynależnego do tego czy innego, czy jeszcze dziesiątego nurtu związkowego, jest to suwerenne działanie związków, jest to wyrażanie swojej opinii, swojego stanowiska wobec tych spraw, ale w sprawach generalnych dla związków zawodowych jakim jest interes pracownika w postaci wynagrodzenia, w postaci czasu pracy, w postaci zasadniczego kształtowania warunków pracy, rozdysponowania i ukierunkowania wydatkowania funduszu socjalnego, nie jest to żadna struktura, jest to wymóg wyłonienia wspólnej reprezentacji.</p>
<p>Ja mam drugie pytanie: jak panowie widzą prowadzenie rokowań poprzez cztery czy pięć komitetów związkowych w sprawie podpisania zakładowej umowy zbiorowej, czy też zakładowego systemu płacowego? Każdy związek będzie to prowadził sam? Chodzi nam o wyspecyfikowanie trzech, pięciu zasadniczych spraw potrzebnych dla całej załogi, gdzie obowiązkiem związku jest zabezpieczenie tych spraw. My nie damy zgody na to, żeby ktoś decydował ponad związkami. Nie oddamy naszych praw dyrektorom. No zrozummy o co tutaj chodzi. Myśmy walczyli cały ruch zawodowy przez wiele, wiele lat walczył o pewne prawa stanowiące i my w tej chwili chcemy to oddać? Nie wolno tego robić.</p>
<p>Tak że ja proponuję jednak przejść do merytorycznej dyskusji, bo nie jest to żadne łamanie konwencji. Jest to wymóg nowego zjawiska. My się będziemy uczyć w tej chwili jak wypracować pewne metody współpracy. Przecież ta ustawa w wielu swoich punktach jest niezgodna z konwencjami MOP-u. Czemu panowie tego nie kwestionujecie, tylko wtedy kiedy trzeba zrobić wspólną reprezentację doraźną, a nie strukturę panie profesorze, przecież myśmy stawiali sprawę jasno. Nie chodzi nam o wpisanie struktury, bo każdy związek który będzie przymuszony do funkcjonowania w pewnej strukturze na terenie zakładu pracy, traci swoją suwerenność. Chodzi nam o powoływanie wspólnej reprezentacji do prowadzenia rokowań z kierownictwem zakładów pracy.</p>
<p>Dziękuję bardzo.</p>
<p><em>Przewodniczący:</em></p>
<p>Prosi o głos pan Kaczyński, tak?</p>
<p><em>Ob. Lech Kaczyński:</em></p>
<p>Więc ja chciałem się ograniczyć do pytania technicznego dotyczącego propozycji rządowej, ale ze względu na wypowiedź pana kolegi Wiśniewskiego no to chciałem też tutaj jedną rzecz powiedzieć, mianowicie istotnie mamy bardzo poważne wątpliwości po wczorajszym posiedzeniu naszego zespołu co do zastępowania porozumień płacowych, bo o tych mówimy, poprzez decyzje dyrektora. No do tego jest tutaj między nami właściwie zgoda.</p>
<p>Rzeczywiście zdecydowana większość zespołu uznała, że takie przekazywanie decydowania w sprawie aktów normatywnych w istocie dyrektorowi, jest niedopuszczalne. Tutaj będziemy postulowali zmiany, niezależnie od tego, że rzeczywiście przedstawiciele w tym ja w grupie roboczej żeśmy to wstępnie jak tu wspominałem o tym w czasie obrad zespołu, akceptowali. Tak że ta część argumentacji wydaje się tutaj całkowicie zasadna kolegi Wiśniewskiego. Natomiast czy to rzeczywiście musi się łączyć ze sformułowaniem o wspólnej reprezentacji? Wspólne stanowisko jest sądzimy, a ja o tym mówiłem na poprzednim posiedzeniu dużego zespołu, że nie ma tutaj niebezpieczeństwa braku decyzji. Zresztą nawet gdyby ta decyzja nie zapadła, to ja o tym wspominałem na posiedzeniu grupy roboczej, to zostało uznane za rozwiązanie teoretyczne jedynie. Przy obecnym sposobie myślenia administracji na temat prawa, to może i ono jest teoretyczne, natomiast to myślenie się powinno zmienić, mianowicie jeżeli decyzja nie zapadła, a dyrektor na przykład ma obowiązek wprowadzenia pewnych zmian wynikających tutaj pan minister Nawacki podawał taki przykład zmiany wynagrodzenia minimalnego które jest parametrem niestety, jest parametrem w dalszym ciągu przy obliczaniu niektórych świadczeń. Cóż wtedy dyrektor robi? Zmienia umowę o pracę, przedstawia oferty pracownikom. Przyjmując zasadę, że umowa nie może być tylko mniej korzysta dla pracownika niż przepisy prawa pracy, natomiast może być bardziej od przepisów prawa pracy korzystna. I tutaj problemu w moim przekonaniu nie ma.</p>
<p>Dlatego tutaj te gwarancje są w moim przekonaniu też z punktu widzenia pragmatycznego, z punktu widzenia funkcjonowania interesów zakładów pracy nadmierne. A wspólne stanowisko to w praktyce panowie - mówię do kolegów z OPZZ - przecież to wspólna reprezentacja. Jak będzie wspólne stanowisko to trzeba będzie je jakoś realizować. Natomiast nie wydaje nam się, żeby samo sformułowanie o wspólnej reprezentacji z powodów, o których profesor Zieliński wspominał, chociażby ze względu na międzynarodowe prawo pracy, a także ze względu na te napięcia, które istniały w ciągu ostatnich siedmiu lat. Musimy sobie z nich zdawać sprawę, no, my tego nie robimy dla siebie jak podkreślacie wielokrotnie, ale dla załóg. My ze względu na te napięcia, ja sądzę, że to sformułowanie podstawowe mogłoby tutaj budzić poważne wątpliwości. Po co rodzić konflikty, których być nie powinno.</p>
<p>Tyle, jeśli chodzi o stanowisko przedstawione przez kolegę Wiśniewskiego.</p>
<p>Teraz jeśli chodzi o to pytania techniczne. Ja mam jedną podstawową wątpliwość do tego przepisu, do którego tutaj pan minister Kwaśniewski odczytał.</p>
<p>Mianowicie, przedmiotem sporu zbiorowego nie mogą być sprawy wynikające z braku wspólnego stanowiska związków zawodowych, o których mowa w artykule. To można dwojako rozumieć. Albo, powiedzmy, że sprawa płacowa, bo taka najczęściej będzie, była, w tej sprawie związki zawodowe nie uzgodniły stanowiska. Czy z tego miałaby wynikać, że ta sprawa w ogóle, ta właśnie sprawa płacowa nie może być przedmiotem strajku? No, a jeśli później strony uzgodniły stanowisko? Bo to można rozumieć bądź szerzej, bądź węziej.</p>
<p>Albo szeroko w ten sposób, że jeżeli strony w jakiejś sprawie nie uzgodniły stanowiska to w ogóle strajk - jako metoda rozstrzygania sporu zbiorowego zostaje wyłączona? Albo, że sam brak stanowiska nie może spowodować, że jeden związek, na przykład, rozpocznie procedurą strajkową. A jeżeli tak, to trzeba dosyć jasno tutaj sprecyzować.</p>
<p><em>Aleksander Kwaśniewski:</em></p>
<p>Jestem gotów, jeśli można od razu odpowiedzieć.</p>
<p><em>Tadeusz Mazowiecki:</em></p>
<p>Chodzi o doprecyzowanie.</p>
<p><em>Aleksander Kwaśniewski:</em></p>
<p>Jeśli chodzi o doprecyzowanie. Oczywiście chodzi o brak tego stanowiska jako powód akcji protestacyjnej, a nie, na przykład, merytoryczna strona sporu.</p>
<p><em>Lech Kaczyński:</em></p>
<p>Ja mówię, że jest to jedynie pytanie techniczne, żeby tego nie traktować, ja tego tutaj z nikim nie uzgadniałem, i proszę nie traktować tego jako jakąkolwiek akceptację z naszej strony tego przepisu. Ja chciałem prosić tylko o pewne doprecyzowanie. Dziękuję bardzo.</p>
<p><em>Romuald Sosnowski:</em></p>
<p>Proszę bardzo.</p>
<p><em>Stanisław Jagiełło:</em></p>
<p>Dziękuję. W tej sprawie wspólna reprezentacja, czy wspólne stanowisko? Otóż zaczyna to przypominać taką zabawną historię jakby OPZZ chciał wchodzić do pokoju, gdzie jest „Solidarność” i stamtąd się go wyrzuca, no jakby do tego małżeństwa wchodził na siłę.</p>
<p>Druga sprawa, że nas tutaj też coś przygnało, siedzimy razem i tak na zewnątrz to jakby jesteśmy wspólną reprezentacją, nie zapisaną nigdzie w żadnych dokumentach, ale jednak jesteśmy. A teraz rozbierzmy te sprawy, o których mówimy dlaczego ma być wspólna reprezentacja, bardziej dokładnie.</p>
<p>Otóż, jeżeli mówimy o zakładowym systemie wynagradzania - to mówimy o systemie, który działa w przedsiębiorstwie lub zakładzie, który reguluje bardzo wiele rzeczy w sferze płac, w sferze godzin nadliczbowych, dodatków. Jest to właściwie podstawowy akt i najważniejszy akt dla załogi. Otóż, zawiera to porozumienie dyrektor z jednej strony i związek zawodowy z drugiej strony. W sytuacji wielu związków należy założyć, że będzie zawierał dyrektor z jednej i związki zawodowe z drugiej strony.</p>
<p>Koledzy mówicie, że wystarczy tu wspólne stanowisko. W tym zakładowym porozumieniu płacowym. Jak sobie zatem wyobrażacie negocjacje tego porozumienia? Proces ustalania? Porozumienie zawiera się raz na jakiś czas. A zatem, jeżeli istnieje taka potrzeba zawarcia porozumienia, to taka wspólna reprezentacja powinna być powołana. Powołana, aby można było to porozumienie wspólnie wynegocjować.</p>
<p>My również nie zgadzamy się i w ogóle nie będziemy dyskutować na temat przejmowania przez dyrektora uprawnień związków zawodowych. Nie po to dyskutujemy i walczymy o te uprawnienia, które są w tej samej ustawie, aby również w tej samej ustawie z nich rezygnować. Przecież to byłoby chyba nielogiczne.</p>
<p>Druga sprawa. Mówimy o umowie zbiorowej. Rozumiem, że jest to część układu zbiorowego pracy, umowa zbiorowa, która będzie również jakby porozumieniem płacowym, ale zawarta na nieco innej płaszczyźnie, czyli na płaszczyźnie układu zbiorowego płacy. I znowu, jeżeli układ zbiorowy w danym zawodzie lub w branży, lub w gałęzi, jest wynegocjowany – to przez analogię będzie również musiał być podpisany przez kilka federacji. I niejako ten obowiązek przeniesienia zawartych w układzie zbiorowym pewnych postanowień, różnego typu, zostaje przeniesiony do zakładu i z góry zostaje narzucony obowiązek przez struktury ponadzakładowe do odtworzenia zakładowej umowy w podobnym niejako charakterze i wymiarze. A zatem również nakłada obowiązek podpisania przez zarządy związków zawodowych, jakiekolwiek by one nie były i ile by ich nie było.</p>
<p>Czyli mamy znowu drugą sytuację, że i w tej zakładowej umowie zbiorowej musi być wspólna reprezentacja negocjacyjna do określonego celu. Jeżeli mówimy o regulaminach jeżeli mówimy o funduszach socjalnych i mieszkaniowych - to po pierwsze zarówno te regulaminy, jak i fundusze, sposób ich zagospodarowania w gruncie rzeczy określa się raz w roku. Z reguły na początku roku. No, do diabła, cóż stoi na przeszkodzie, żeby na tę okoliczność wspólna reprezentacja zajęła, czy wydała stosowne oświadczenie i podpisała stosowne dokumenty. I koniec.</p>
<p>Natomiast panowie obawiacie się, jak sądzę, takiego kagańca, takiego jakby narzucenia wam, że OPZZ będzie niejako hamował w zakładach pracy poczynania działaczy. Ale przecież my nie mówimy, że mają być tylko dwa związki w zakładzie. My zakładamy, że tych związków będzie więcej. Sądzę, że wy również musicie się z tym zgodzić. I żeby już nie przeciągać, minister Kwaśniewski powiada, że nie może, że przedmiotem sporu zbiorowego nie może być to niedogadanie się. A zatem nie tylko rezygnujemy z uprawnień zapisanych na rzecz dyrektora, ale musielibyśmy również zrezygnować w ogóle z jakiejkolwiek akcji zbiorowego protestu. Ustawa właściwie w swojej treści poza tymi stanowiącymi na zakładzie pracy w wielu punktach jest, no, taką sobie, by ona była. Natomiast te punkty nadają związkom zawodowym na zakładzie pracy rację istnienia. Sens istnienia w zakładzie pracy. Właśnie te punkty. I z naszej strony tutaj, nie sądzę, żebyśmy mogli zgodzić się ani na propozycje rządu, ani na powiedzmy sobie, że to będzie jakieś stanowisko, protokół rozbieżności lub inne tego typu, zapisy.</p>
<p>Dziękuję.</p>
<p><em>Romuald Sosnowski:</em></p>
<p>Dziękuję bardzo. Kolega Merkel jako ostatni przed przerwą.</p>
<p><em>Jacek Merkel:</em></p>
<p>Ja chciałem się ustosunkować tylko do tych dwóch rozbieżnych propozycji, które są efektem pracy grupy roboczej. Nie chciałbym się, chociaż w przyszłości zastrzegam sobie, że chciałbym się wypowiedzieć również na temat propozycji ministra Kwaśniewskiego.</p>
<p>Natomiast jeśli chodzi o dwie rozbieżne propozycje i wypowiedzi panów Wiśniewskiego i Jagiełły z OPZZ. Otóż wydaje mi się, że my, problem jako powstał jest naturalną konsekwencją pluralizmu. Jest to problem obiektywny. Natomiast panowie przedstawiacie tę sprawę w ten sposób, że wasza propozycja jest propozycją jakby broniącą dotychczasowej pozycji, interesów związku, natomiast my sprzedajemy pozycję związków zawodowych na rzecz decyzji dyrektora.</p>
<p>Otóż problem leży zupełnie gdzie indziej. Otóż panowie przedstawiacie naszą propozycję jako taką, która zakłada, że porozumienie między związkami nastąpi lub nie nastąpi, natomiast swoją propozycję uważacie, że jest to propozycja, która jakby nakłada, narzuca, dekretuje porozumienie między związkami.</p>
<p>Otóż zauważcie panowie, że jeżeli porozumienie między związkami w zakładzie pracy nie będzie, to nie będzie wspólnej reprezentacji. Że ze wszystkimi tego konsekwencjami, które jakby wrzucacie jako wadę naszej propozycji. Gdzie indziej jest problem. Problem jest w tym, że jeśli jest pluralizm, to istnieje możliwość niedogadania się między związkami. Czy zapiszemy, że ma być wspólna reprezentacja? Tego nie zapiszemy. Bo fakt, że jest zapisane, że ma być wspólna reprezentacja jeszcze nie powoduje samo przez się, że związki się dogadają. I wówczas istnieje sytuacja, którą jakby my staramy się, tak czy inaczej - ja oczywiście zgadzam się z tym, co kol. Kaczyński mówił - ale jakby przewidzieć. I nie uciekamy od tego problemu.</p>
<p>Panowie natomiast stawiacie sprawę tak, jeśli zapiszemy, że wspólna reprezentacja będzie, to ona będzie, z mocy tych kilku literek. Otóż nie, może jej nie być. I stoimy przed tymi wszystkimi problemami, które wy wytykacie nam jako odstępstwo od tamtego, a my to traktujemy jako przewidywanie pewnych możliwości.</p>
<p>Ważne niezwykle jest to, o czym mówił prof. Zieliński, mianowicie, że to nowela będzie pod mikroskopem międzynarodowej opinii publicznej, zwłaszcza Międzynarodowej Organizacji Pracy, nie ustawa. Myśmy od samego początku mówili, ustawa jest niezgodna z konwencjami. Komisja badawcza Międzynarodowej Organizacji Pracy z roku 1984 to wyraźnie wytknęła. Jest to dla nas niezwykle istotne. My jako pewną decyzję polityczną, mówimy, wychodzimy z tej ustawy jako punkt wyjścia. Wprowadzamy nowelizację, którą chcemy, żeby była taka, żeby była zgodna z konwencjami, aczkolwiek to nie wyczerpuje wszystkich niezgodności, to doskonale wiemy i na ten temat dyskutować tutaj nie potrzeba, bo jest co do tego consensus,</p>
<p>I różnica między propozycją tą, która mówi, że wspólna reprezentacja musi być, aczkolwiek to nie gwarantuje panowie, że wspólna reprezentacja będzie, a propozycją naszą, że związki jeśli się porozumieją to dobrze, a jeśli nie, to będą kłopoty, jest propozycja nasza o tyle lepsza, że jakby bardziej odpowiada rzeczywistości. Jeśli porozumienie będzie „Merinotex”, „Ursus”, to są przykłady pozytywne właśnie, jakby naszego punktu widzenia, że jeżeli jest wola porozumienia, jeżeli jest wspólny interes między związkami, jeżeli jest taka dalekowzroczność i jakieś postępowanie zgodne ze zdrowym rozsądkiem, wyobraźnią, to to porozumienie będzie. I ono może przybrać formę - no, najróżniejsze. A przecież my nie jesteśmy w stanie tutaj przewidzieć wszystkich najróżniejszych form pluralizmu od jednego związku do pięciu związków, do sytuacji takiej, gdzie 80 proc. załogi jest poza związkami. Być może trzeba wziąć pod uwagę ich zdanie, żeby to doszło do jakiegoś protestu tych ludzi, którzy przez związki reprezentowani nie są.</p>
<p>Natomiast właśnie samo zapisanie, że taka reprezentacja będzie, nie powoduje, że ona będzie, bo wszystko polega na tym, czy porozumienie między związkami będzie, czy nie. My chcemy możliwie luźno i co jest dla nas niezwykle istotne, zgodnie z konwencjami MOP, w tym szczególnym wypadku konwencją 98. Chciałem właśnie zwrócić uwagę na to, że meritum, istota sporu jest gdzie indziej.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Przepraszam bardzo, ale rozumiem, że w kwestii formalnej.</p>
<p><em>Ob. A. Kwaśniewski:</em></p>
<p>Nie tyle formalnej, co żeby dać temat do rozważań w czasie przerwy. Może taką bardziej precyzyjną redakcję tego wniesienia rządowego. Można? Może to będzie bardziej jasne.</p>
<p>Otóż jako zapis dodatkowy. Przedmiotem sporu zbiorowego nie może być podjęte w związku z brakiem wspólnego stanowiska związków zawodowych tymczasowe rozstrzygnięcie o którym mowa - no i tam wskazujemy odpowiedni ustęp w artykule. Czy mam powtórzyć?</p>
<p><em>Przewodniczący:</em></p>
<p>Bardzo proszę.</p>
<p><em>Ob. A. Kwaśniewski:</em></p>
<p>Przedmiotem sporu zbiorowego nie może być podjęte w związku z brakiem wspólnego stanowiska związków zawodowych tymczasowe rozstrzygnięcie, o którym mowa - we właściwym ustępie właściwego artykułu.</p>
<p><em>Przewodniczący:</em></p>
<p>Dziękuję bardzo. Ogłaszam 15 minut przerwy.</p>
<p>/Przerwa./</p>
<p></p>
<p>/Po przerwie./</p>
<p><em>Przewodniczący:</em></p>
<p>Wiem, że mamy wiele rzeczy do obgadania, ale ja chciałbym, żebyśmy jednak zaczęli, bo przeciągnęliśmy przerwę prawie do pół godziny.</p>
<p>Tak że prosiłbym kolegów tam siedzących z brzegu, żeby jednak poprosili pozostałych uczestników, żebyśmy mogli rozpocząć obrady.</p>
<p>Zostało postawione pewne pytanie przez ministra Kwaśniewskiego, zmieniające pewną pierwszą koncepcję tego zapisu, natomiast ja bym chciał jednak przypomnieć o dwóch sprawach zanim zaczniemy tę dyskusję.</p>
<p>Po pierwsze tytuł naszego zespołu brzmi: Zespół do spraw Pluralizmu Związkowego i tutaj wynikają z tego pewne sprawy, o których pamiętać wszystkie strony muszą. Pluralizm to nie jest dualizm, wobec tego jest jeszcze tutaj trochę tych nieobecnych, którzy będą tworzyli mocne nurty ruchu zawodowego i dlatego wydaje mi się, że nasi koledzy z „Solidarności”, ale my także nie chcielibyśmy do końca tutaj uzurpować sobie praw do pewnych rzeczy.</p>
<p>Druga konstatacja to są sprawy, które są przedmiotem naszych dzisiejszych negocjacji, konsultacji, ale te spawy przecież wniesiemy w końcu do tego stołu, który inaugurował, jako sprawy, tam gdzie będzie zgodność i consensus to oczywiście byłoby najlepiej, tam gdzie nie - będziemy próbowali robić to na zasadzie pewnego protokołu rozbieżności.</p>
<p>I druga sprawa - jednak zanim o tej reprezentacji, ja przypominam sobie w wystąpieniu Lecha Wałęsy 16 września na temat wspólnej reprezentacji nie zauważyłem w kolejnych wypowiedziach, żeby to było dezawuowane, to znaczy odstąpienie od tej wspólnej reprezentacji. Pamiętam jeszcze, że zwracano uwagę i w jaki sposób to zrobić, parytetowo czy w jednym - jednakowym udziale przedstawicieli, czyli rozumiem, że idea jest, sporu co do metody, o której mówił profesor, że to nie jest stała funkcjonująca instytucja, ale że w określonych sprawach dotyczących całego zespołu całej załogi, szczególnie gdy sprawa, gdzie związki zawodowe mają stanowiące prawa, w zapisach ustawy, oczywiście wyjście, które zostało zaproponowane przez ministra Kwaśniewskiego jest wyjściem bardzo korzystnym dla strony rządowej czyli dla administracji.</p>
<p>Natomiast chciałbym, żebyśmy rozważyli i taką koncepcję, oprócz naszych zakładów istnieją struktury ponadzakładowe. Jeżeli wobec tego nie dojdzie do porozumienia w określonej sprawie, a z dotychczasowych zapisów mówimy, że wtedy będzie dyrektor podejmował stanowisko, to my nie zapominajmy o tych wszystkich strukturach, które mamy lub mieć będziemy ponad zakładem, że tam także ulokować pewną rolę mediacyjną, nie wiem, trudno ale chciałbym żebyśmy to i taką koncepcję także rozważyli.</p>
<p>I dlatego bardzo proszę kto w sprawie poruszonej - w dalszym ciągu dyskusji na temat tej reprezentacji chciałby zabrać głos?</p>
<p><em>Ob. Lech Kaczyński:</em></p>
<p>Chciałem zapytać, zaproponować stanowisko, które by tutaj wychodziło w kierunku w szczególności tych postulatów, które przedstawił kolega Wiśniewski. Za chwileczkę może to rozdamy kolegom.</p>
<p>Więc odpowiedni przepis, którego numeru nie znamy składałby się z dwóch ustępów: ustęp 1 zawarcie porozumienia w prowadzeniu zakładowego systemu wynagradzania, zakładowej umowy zbiorowej, a także ustalenia obowiązujących w zakładzie nagród regulaminów nagród i premiowania wymaga uzgodnienia stanowiska związków zawodowych. Ja tutaj przepraszam od razu tutaj wypadło w tekście regulaminów, w trzecim zdaniu, oczywiście nie nagród i premiowania, tylko regulaminów - wymaga uzgodnionego stanowiska związków zawodowych. To jest koniec ustępu pierwszego. Ustęp 2: w pozostałych sprawach wymagających uzgodnienia z zakładową organizacją związkową w zakresie określonym w przepisach prawa pracy, w szczególności zasad wykorzystania funduszu socjalnego i mieszkaniowego, w tym podziału tych funduszy, kierownik zakładu pracy uzgadnia z każdą z działających w zakładzie pracy organizacji związkowych.</p>
<p>Rozbieżność stanowisk wymaga porozumienia się związków zawodowych, w razie nieuzgodnienia stanowisk w okresie 30 dni - uprawniony podmiot podejmuje decyzje samodzielnie.</p>
<p>Na czym polega tutaj zmiana? Na tym, że zlikwidowana jest ta decyzja tymczasowa, o której kolega Wiśniewski mówił, dotycząca spraw najważniejszych, czyli spraw płacowych. Natomiast ponieważ na przykład trudno sobie wyobrazić, żeby w zakładzie pracy nie było reguł podziału funduszu socjalnego, dlatego, że się związki nie dogadały. Czy nie było planu urlopów, to musi być, to w tych sprawach pozostawiamy tę decyzję.</p>
<p>Natomiast powstaje pytanie co w tym pierwszym przypadku, jeżeli nie dojdzie do porozumienia? No cóż po prostu przepisy dotychczasowe, ewentualnie zmiana w drodze umów z uwzględnieniem tak zwanej zasady uprzywilejowania pracownika.</p>
<p>Tak ta propozycja wygląda.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Proszę kolega Jarliński.</p>
<p><em>Ob. Janusz Jarliński:</em></p>
<p>Pan Mazowiecki mówił tutaj o tym, że rodzicie się w konfliktowej atmosferze, to nie jest dobre, tam mnie się wydaje, ja myślę - że wy tego chcecie, bo to jest wasza pożywka. Zresztą ta propozycja do tego zmierza, ale to rozwinę.</p>
<p>Przecież w tej chwili wasi działacze przechwalają się, że i odgrażają się damy wam popalić, jak tylko będziemy mogli działać, jeżeli będziemy mogli wam dać do wiwatu mówiło, że jesteśmy czerwoni, reżimowi itd. A więc nie wszędzie jest tak, jak to były te przykłady tutaj podane. Zresztą nasze spotkanie również jest tego dowodem, ponieważ w momencie kiedy jest propozycja rządowa, która tylko rząd może satysfakcjonować, powinniśmy my się spotkać osobno, porozmawiać , mieć wspólne stanowisko, a tego nie chcemy. Ponieważ chcemy troszeczkę wygrać coś dla siebie i ta propozycja - którą tutaj pan mecenas nam przedstawił, jest dowodem również na wygrywanie spraw dla siebie, a nie tych dla których tutaj pracujemy.</p>
<p>I myślę, że należałoby się zdeklarować w końcu, czy - jaki jest stosunek do art. 35 i 36 gdzie w końcu wymagana jest zmiana artykułu 37 czy nie? Ponieważ półśrodki przez cały czas tutaj z jednej i drugiej strony są przedstawiane, natomiast nie ma jakichś kompleksowych decyzji.</p>
<p>Musimy doprowadzić do zapisu bardziej ogólnego, bo my również nie chcemy nikomu wiązać rąk, sprawy socjalne gdzie uprawnienia związkowe na dzień dzisiejszy są największe, nie mogą być zapisane w taki sposób absolutny.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Proszę bardzo.</p>
<p><em>Ob. Walerian Sanetra:</em></p>
<p>Chciałbym rozpocząć od tego, że problem który dyskutujemy tutaj, problem wspólnej reprezentacji jest jak wiemy dobrze bardzo złożony i tutaj idealnych rozwiązań nie ma i w różnych systemach podejmowane są różne próby. Nasza sytuacja w wielu względów jest szczególna, po prostu nasz ruch związkowy jest w szczególny sposób ukształtowany i w związku z tym musimy szukać tutaj jakichś własnych rozwiązań, które by godziły jednak rożne sprzeczne interesy wchodzące w grę. Przy tym nie tylko chodzi o to, że ma być brany pod uwagę interes dyrektora czy kierownika zakładu pracy czy przedsiębiorstwa. Interes przedsiębiorstwa to jest równocześnie interes w jakimś stopniu również pracowników załóg, wydaje mi się, że propozycja, którą zgłasza czy za którą się opowiada strona rządowa, ona leży również pośrednio w interesie samych związków zawodowych.</p>
<p>Między innymi warto zwrócić uwagę na to, że przyjęcie zasady wspólnej reprezentacji ono może w praktyce prowadzić w pewnych sytuacjach do większego skonfliktowania związków zawodowych, jeżeli przepis będzie stanowił, że ma być wspólna reprezentacja, a taka wspólna reprezentacja w praktyce nie powstanie.</p>
<p>Są powody, dla których należy się jak gdyby upierać przy tym rozwiązaniu, które zostało sformułowane przez stronę rządową. Upierać przy tym, ażeby stworzyć pewne mechanizmy wymuszania na związkach zawodowych jednak podjęcia pewnych działań w kierunku uzgodnienia wspólnego stanowiska, bo jak powiadam, leży to w interesie nie tylko samych związków zawodowych, ale i interesie ogólniejszym.</p>
<p>W pewnych sytuacjach kierownictwo zakładu pracy, dyrektor jest zmuszony do podejmowania decyzji. I te decyzje w określonym czasie muszą być podjęte. Mówiliśmy o tym tutaj. Ja bym chciał zwrócić uwagę tytułem przykładu na sytuację dyrektora wtedy, kiedy konieczność zmiany przepisów płacowych obowiązujących w przedsiębiorstwie wynika z przyjętego planu rocznego lub wieloletniego. Plan wieloletni uchwala zebranie ogólne. Plan roczny uchwala rada pracownicza. Dyrektor jest związany, jeżeli nie wykona decyzji uchwały rady pracowniczej, to może po prostu ta rada wszcząć z nim spór i przekazać sprawę na drogę postępowania sądowego, jak gdyby w ostatniej fazie tego sporu.</p>
<p>Więc nie wykonując uchwały dotyczącej planu po prostu narusza prawo. I więcej, naraża się na spór z organami samorządu pracowniczego. A więc w pewnych sytuacjach będzie po prostu zmuszony dokonać pewnych zmian w systemie wynagrodzenia, w zakładowych przepisach systemu wynagrodzenia w wyniku decyzji, które podejmuje sama załoga. Te decyzje zawarte w planie mogą być bardzo konkretne i bardzo szczegółowe, dotyczące terminów, czy ustalające pewne terminy, w których kierownik, czy dyrektor przedsiębiorstwa musi podjąć określone decyzje. Jak on ma to zrobić, jak się ma wywiązać z tych terminów ustalonych, jeżeli po drugiej stronie partner nie jest w stanie podjąć, czy dojść do wspólnego stanowiska.</p>
<p>Więc będzie on tutaj między młotem a kowadłem. Z jednej strony załoga ustami swoich reprezentantów każe mu dokonywać zmian w systemie płacowym, a z drugiej strony jak gdyby ta sama załoga, ale ustami przedstawicieli związkowych uniemożliwi mu podjęcie decyzji, stosownych, niezbędnych decyzji.</p>
<p>Więc tu jakieś rozwiązanie, które godziłoby m.in. te możliwe sprzeczne rozbieżności między oczekiwaniami wyrażanymi przez organy samorządu i stanowiskiem, które jest reprezentowane przez związki zawodowe, jakieś takie praktyczne rozwiązanie powinno się znaleźć. Nie możemy pozostawiać tego dyrektora w takiej pozycji, że albo łamie prawo, bo nie wykonuje planu, albo łamie prawo, bo powiedzmy podejmuje decyzje jak gdyby wbrew stanowisku związków zawodowych, a przepis mówi, że tylko takie stanowisko..., że decyzję można podjąć tylko wtedy, kiedy stanowisko takie zostaje uzgodnione przez organizacje, związki zawodowe działające w zakładzie pracy.</p>
<p>Więc nie możemy go stawiać w takiej sytuacji, kiedy z tego powodu, że związki zawodowe nie mogą dojść do wspólnego stanowiska. On będzie oceniany jako podmiot, czy organ naruszający prawo. I jednocześnie ryzykuje spór z organami samorządu pracowniczego. To jest jeden z aspektów problemu, bo w szeregu innych sytuacji po prostu kierownik zakładu pracy znajdzie się w takiej sytuacji, znajdzie się w pozycji gdzie będzie musiał podejmować decyzje w określonym czasie. A tych decyzji z uwagi na brak porozumienia po stronie związkowej podjąć nie będzie mógł.</p>
<p>Więc ten aspekt funkcjonalny, a jednocześnie ten aspekt wiążący się z pozycją samorządu pracowniczego należałoby tutaj chyba mieć na względzie. Jeszcze raz powtarzam, że tu nie ma rozwiązań idealnych. Wydaje mi się, że powinniśmy przyjąć pewne rozwiązanie normatywne w chwili obecnej i obserwować jak to rozwiązanie będzie funkcjonowało w praktyce.</p>
<p>Związki zawodowe w innych krajach, gdzie od lat praktykowany jest pluralizm związkowy, przez długie lata dochodziły do najbardziej optymalnych, prawidłowych rozwiązań w kwestii właśnie wspólnej reprezentacji czy uzgadniania. Więc tu trudno oczekiwać, żebyśmy tak od razu znaleźli rozwiązanie możliwie najlepsze, czy optymalne.</p>
<p>I w przyszłości należało się liczyć z pewną korektą ewentualnie tych rozwiązań, które w tej chwili zostaną zaprojektowane. Ale po prostu już w tej chwili należałoby przyjąć takie rozwiązanie, które wydaje się być rozwiązaniem w naszych warunkach, w naszej sytuacji najpraktyczniejsze.</p>
<p><em>Przewodniczący:</em></p>
<p>Dziękuję bardzo. Kol. Wiśniewski.</p>
<p><em>Ob. Stanisław Wiśniewski:</em></p>
<p>Panie profesorze, jestem zdziwiony trochę pana argumentacją z tego względu, że z jednej strony rozumiem, że stara się pan wesprzeć propozycję zgłoszoną przez ministra Kwaśniewskiego, ale z drugiej strony jako znawca prawa wkracza przecież pan w materię naruszającą cztery podstawowe akty prawne w randze ustaw. Ten zapis będzie naruszał kodeks pracy, ustawę o układach zbiorowych pracy, ustawę o funduszu socjalnym i mieszkaniowym, gdzie jest oblig, że kierownik zakładu pracy może wprowadzić takie czy inne rozwiązanie w porozumieniu i w uzgodnieniu z zakładową organizacją związkową. Przecież to jest sprzeczne. Przecież państwo chcecie nam nałożyć na ręce kagańce.</p>
<p>Związek zawodowy wtedy przekształci się w stowarzyszenie ludzi pracy, a nie w związek zawodowy, który ma pewne prawa władcze w stosunku do kierownictwa zakładu pracy.</p>
<p>Ja bardzo dobrze to rozumiem, że w tej chwili państwo staracie się znaleźć pewne rozwiązanie, jak gdyby wejścia w środek. Przecież praktyka życia jest brutalna. Bez pewnego przymuszenia obu czy wielu związków w zakładzie pracy do wyłonienia reprezentacji przed wejściem w proces rokowań z kierownictwem zakładu pracy, pan stawia załogę i związki zawodowe w takiej sytuacji, w której się dzieje, że dyrektor uzgadnia z jednym związkiem zawodowym, wychodzi do załogi i głosi hasło demagogiczne, kochani, ja jestem dobry wujek, mam pieniądze, uzgodniłem z tym związkiem zawodowym i chcę to ludziom dać, a tamci nie chcą dać.</p>
<p>Proszę patrzeć na życie, na funkcjonowanie pewnych przepisów rozwiązań prawnych w zakładach pracy. Ja tu widzę pewne wyjście ze strony kol. Kaczyńskiego, nad którym można dyskutować uściślając pewne rzeczy. Ja nie widzę w tej propozycji, jak w takim razie będziemy wchodzili w proces rokowań z kierownictwem zakładu pracy. Bo wspólne stanowisko, zgoda. Ja to wszystko rozumiem bardzo dobrze. Tylko znam życie, że trzeba prowadzić rokowania, negocjacje, kto z kim, jak wyłonić pewną doraźną reprezentację w zakładzie pracy do załatwienia określonej sprawy.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Proszę bardzo.</p>
<p><em>Ob. W. Sanetra:</em></p>
<p>Tak ad vocem, w związku z zarzutem, że tutaj proponuję naruszanie obowiązujących ustaw. Otóż te ustawy były projektowane przy założeniu, że jest jeden związek, który działa w zakładzie pracy. Warto tutaj zwrócić uwagę na to, że przepis dotyczący udziału, czy reprezentacji wspólnej związków zawodowych w indywidualnych sprawach pracowniczych był redagowany wtedy, kiedy uprawnienia związków zawodowych w sprawach generalnych, zbiorowych nie były właściwie, w ogóle ich nie było praktycznie. Były nierozbudowane. Związki zawodowe miały stanowczy głos w sprawach indywidualnych i to zostało rozstrzygnięte, to dopiero później rozwinięto czy rozbudowano te uprawnienia stanowiące - związków zawodowych w sprawach generalnych, w sprawach zbiorowych, w noweli z 1985 i później w 1984 r. kiedy wprowadzono do zakładów pracy instytucje zakładowych porozumień w sprawach systemów wynagradzania. A więc te przepisy były redagowane w warunkach monopolu związkowego, jednego związku na poziomie zakładu pracy. Więc właściwie przyczyną tych naszych kłopotów jest to, że z upływem czasu rozbudowano stanowiące kompetencje związków zawodowych. Gdyby te kompetencje nie zostały rozwinięte w latach 1984 i później, to po prostu związek zawodowy w tych sprawach miałyby jedynie pozycję organu czy instytucji podmiotu opiniującego i nie musielibyśmy tu dyskutować problemu wspólnej reprezentacji.</p>
<p>A więc być może tu się nasuwa też taka uwaga, żeby częściowo nawet osłabić pozycję stanowiącą - związków zawodowych w niektórych sprawach, znikłaby czy ograniczona byłaby skala możliwych konfliktów między związkami, bo im więcej takich spraw, w których związki muszą uzgodnić stanowisko, tym więcej powodów wydaje się do ewentualnych konfliktów między nimi.</p>
<p>Więc to jest sprawa, wydaje się, że która też w dyskusji jednak jeżeli tutaj szczerze rozmawiać i w sposób taki kompetentny o pozycji ruchu związkowego, powinna być uwzględniana.</p>
<p><em>Przewodniczący:</em></p>
<p>Dziękuję bardzo. Kolega Wasiljew ma głos.</p>
<p><em>Ob. Anatol Wasiljew:</em></p>
<p>Ja chciałem skwitować tylko wypowiedź pana profesora Sanetry w tym fragmencie, w którym mówił o bardzo pomyślnych rozstrzygnięciach dla związków zawodowych ustanawiających, które zostały dokonane w noweli z roku 1985. No stało się to właśnie na skutek nazwijmy to umownie starań i nacisków ze strony działających ówcześnie związków zawodowych, stąd też zrozumiały jest nasz opór przeciwko ewentualnym ograniczeniom tych ciężko zdobytych uprawnień.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Kto chciałby zabrać glos w tej sprawie. Kolega Góralski, bardzo proszę.</p>
<p><em>Ob. Witold Góralski:</em></p>
<p>Muszę powiedzieć, że ta nasza dyskusja dotyczy problemów bardziej ogólnego niż tylko znalezienia formuły wspólnej reprezentacji czy wspólnego stanowiska, bo właściwie odpowiedź wiąże się z pytaniem jaki będzie pluralizm. Wydawało się, że przy formule porozumienia narodowego, która została w pewnym sensie wprowadzona do naszych obrad drogą wspólnego komunikatu z poprzedniego posiedzenia, przyjęliśmy założenie, że ten pluralizm, który chcemy stworzyć będzie pluralizmem kooperatywnym, przy czym będzie to pluralizm kooperatywny w dwóch aspektach. Kooperatywny między związkami które powstają, nurtami związków zawodowych, na wszystkich szczeblach, przy zachowaniu suwerenności i tożsamości.</p>
<p>I drugie kooperatywny w stosunku do drugiej strony, w tym wypadku nie ma dzisiaj pojęcia pracodawców wyodrębnionego w sposób precyzyjny, a więc wobec tych, którzy mają zdolność zarządzania i kierowania zakładem pracy w tym wypadku dyrektorów, a ogólnie można powiedzieć zbiorowego pracodawcy jakim jeszcze wciąż jest państwo.</p>
<p>I tutaj oczywiście interesy są bardzo rozbieżne Jest to zrozumiałe, ponieważ krzyżują się w tym momencie dwa rozwiązania plus dwa różne interesy. Interes po tej stronie, po której ja siedzę jest taki, ażeby dyrekcja zakładu nie miała skonfliktowanych związków, ponieważ tu wiadomo, że prowadzi to do różnego rodzaju turbulencji i drugie, żeby ten dyrektor mógł szybko i sprawnie podejmować swoje decyzje, to znaczy kierować efektywnie zakładem pracy. I to jest interes, który jest - którym kieruje się strona rządowa wydaje to dość oczywiste.</p>
<p>Po drugiej stronie oczywiście jest sytuacja bardziej skomplikowana, ponieważ mamy dwa, dwie propozycje; propozycja w pewnym sensie oparta na świadomości solidarności związkowej, nie myślę tutaj o solidarności jako „Solidarności”, tylko o czymś co łączy pracobiorców po drugiej stronie i jednocześnie propozycja stworzenia pewnej struktury. Ponieważ mam rozeznanie jak wygląda to w innych strukturach, szczególnie w krajach które nazywamy kapitalistycznymi, na Zachodzie, które mają poza sobą ponad stuletnią tradycję funkcjonowania związków zawodowych w układach pluralistycznych, chciałbym się takimi dwiema uwagami podzielić. Pierwsza uwaga o charakterze ogólnym mianowicie nigdzie związki zawodowe nie mają tak dużej ilości praw stanowiących. Podstawową środkiem przy pomocy, którego oddziałują na całą sferę problemów, które są zapisane w ustawie jako stanowiące prawa, że jest rozwiązywana przy pomocy układów zbiorowych pracy i związek zawodowy wprawdzie nie może być przymuszony do zawarcia układu zbiorowego, niemniej jednak jego zdolność do zawierania tego układu jest jego bardzo ważną cechą.</p>
<p>W związku z czym wszystkie związki, które istnieją w jakiejś strukturze, a więc w zakładzie pracy, często jest ich więcej, stają się obecne przy stole rokowań, ponieważ jest to ich warunek w ogóle istnienia. My mamy sytuację paradoksalną, mówiąc szczerze - związek nie musi przychodzić do stołu gnany siłą napędową swoich członków, tylko ma to jakby w pewnym sensie zagwarantowane, ponieważ do niego musi się zwrócić kierownictwo zakładu pracy prosząc go o określoną pozę, a więc mamy sytuację jakościowo różną.</p>
<p>Druga kwestia wiąże się z możliwością negocjacji, mianowicie jest dość oczywiste właśnie w oparciu o tę świadomość związkową - że przy wszystkich tego typu sytuacjach tworzy się tak zwany front związkowy jako coś oczywistego to nie potrzeba wymuszać, tego nie potrzeba stwarzać, ponieważ jest to jakby zakodowane w genach organizacji związkowych, że muszą usiąść wspólnie po drugiej stronie. Jeśli zaś nie usiądą, to tak mają albo nacisk swoich członków, rzeczywiście sytuacja jest bardzo skomplikowana dla nich, z drugiej strony jeśli będą wprowadzać stan zakłócenia, a taka na przykład W. Brytania przez długi czas była miejscem tego, że związki zawodowe nie mogły dojść do porozumienia, strajkowały z tego powodu i pewnego dnia zostało to włączone o prawie nazwijmy to dość autorytatywnymi postanowieniami państwa.</p>
<p>W związku z czym jest pytanie, jak znaleźć formułę pluralizmu kooperatywnego, właściwie nie tyle samym pracodawcom, ile między związkami. Odpowiedź teraz spróbujmy przyjrzeć się jak to wygląda, jakie zastosowano rozwiązania. Na ogół w krajach zachodnich, na szczeblu zakładu pracy nie zawiera się porozumień o charakterze układów zbiorowych, jest to stosunkowo wyjątek, ponieważ robi się to przeważnie... przede wszystkim najważniejszą częścią jest zbiorowy układ ponadzakładowy, zbiorowy układ pracy, a dopiero potem wypełnia się jego ramy na szczeblu zakładu. Jest rozwiązanie francuskie, które jakby wymusza zachowanie się związków zawodowych. W 1982 roku przyjęto ustawę, w której istnieje w każdym zakładzie pracy w momencie kiedy dochodzi do rokowań na temat tej sfery, problemów, które wchodzą w skład zbiorowego układu pracy na szczeblu zakładu, przyjmuje się układ parytatywny, po jednej stronie siedzi taka ilość członków dyrekcji, po drugiej stronie wszystkie związki zawodowe.</p>
<p>Przy czym dyrekcji nie interesuje, mówię to na przykładzie francuskim, czy związki te dojdą do porozumienia czy nie, ponieważ wystarczy zgodnie z przepisami ustawy podpis jednego związku pod umową zakładową zbiorową - żeby ona była ważna. Pozostali, którzy nie chcą się w tej sprawie mają odmienne zdanie, mają tylko prawo pójść do sądu i tam dalej podważać tę całą ustawę.</p>
<p>Jest to moim zdaniem bardzo brutalny układ, w który się wymusza określone zachowanie związków zawodowych. Jest taki przykład francuski. Są też inne przykłady, może nie tak rażące, jeśli chodzi o pewne wspólne struktury. Mamy przykład dawny tzw. akcji zespolonej na szczeblu ogólno-federacyjnym w Republice Federalnej Niemiec. Przechodzę do innej struktury, struktury ponadzakładowej. Akcja zespolona działała w latach... na przełomie lat sześćdziesiątych i siedemdziesiątych, i miała ona za zadanie - a została ona powołana ustawą. Tzn. ustawa stworzyła taką perspektywę, taką możliwość do porozumiewania się trzech stron: pracodawców i wszystkich związków zawodowych, przy udziale rządu. I tam próbowano wynegocjować zachowanie się na zasadzie dobrowolności poszczególnych partnerów w określonej sytuacji ekonomicznej. To się w RFN nie udało, aczkolwiek przesłanki ustawowe ku temu istnieją, ta akcja zespolona nie funkcjonuje.</p>
<p>Istnieje też przykład bardziej pozytywny w Austrii, który nie ma żadnego przepisu na mocy, którego powołuje się komisję parytetową, ale jednak strony, czyli znowu pracodawcy, znowu przedstawiciele rządu oraz przedstawiciele związków zawodowych systematycznie siadają w tej komisji i bez żadnych przesłanek prawnych ustalają wspólną politykę w zakresie cen i dochodów.</p>
<p>A więc rozwiązań jest dużo, możliwości są o charakterze instytucjonalnym i możliwości są te, które wypływają ze świadomości związków zawodowych.</p>
<p>Stąd też stoi przed nami pytanie, jak to zapisać, ponieważ jesteśmy wszyscy, tak rozumiem, bliscy consensusu, że nam jest potrzebny w chwili obecnej pluralizm kooperatywny. I myślę, że jest jedyną możliwością, że strona związkowa musi się w tej sprawie porozumieć. Te propozycje, które zostały złożone po tej stronie są tylko nacechowane interesem swojej strony, ale przecież po waszej stronie musi być wspólny front w tej sprawie, który będzie odpowiadał z jednej strony standardom międzynarodowym, a więc nie będzie tworzył ograniczeń, czy jak ktoś tu nazwał kagańców, a z drugiej strony będzie on tworzył przesłankę ku temu pluralizmowi kooperatywnemu, także między związkami, które mają w przyszłości zaistnieć na terenie zakładu, ponadzakładowo, a także w skali ogólnopolskiej.</p>
<p>Dziękuję uprzejmie.</p>
<p><em>Przewodniczący:</em></p>
<p>Dziękuję bardzo. Kto chciałby?</p>
<p>Kolega Jarliński, proszę.</p>
<p><em>Ob. Janusz Jarliński:</em></p>
<p>Rzeczywiście zgadzam się z panem Góralskim w pełni, to co mówił. Aczkolwiek zastrzeżenie moje jest takie, że mimo wszystko jesteśmy w Polsce w roku 1988... w 1989 w konkretnych uwarunkowaniach i musimy wrócić do rzeczywistości naszej. Ja przepraszam za swoje zdenerwowanie, ale w momencie kiedy sprawa jest o interes ludzi, których reprezentuję, a nie reprezentuję społeczeństwa, ruchu związkowego, tylko małej grupki ludzi, którzy mnie wybrali, no to naturalną jest rzeczą, że podniecam się przy tym.</p>
<p>Mam propozycję w takim razie do pana Mazowieckiego. Myślę, że rozbijamy się tutaj troszeczkę o słowa o bardzo takie buńczuczne wypowiedzi, natomiast sprawa polega na tym, że dużo łatwiej byłoby znaleźć nam wspólne zdanie, gdybyśmy najpierw znaleźli zabezpieczenie przed kierownictwem zakładu pracy, aby nasze rozbieżności związkowe na zakładzie pracy - bo konkurencyjność to również są i rozbieżności, i to jest naturalne - żeby te rozbieżności nie były wykorzystywane przez kierownictwo zakładu pracy. Jeśli to byśmy znaleźli - ja nie jestem prawnikiem, nie mam pojęcia jak to sformułować - to późniejsza dyskusja byłaby na pewno dużo łatwiejsza.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Proszę bardzo.</p>
<p><em>Ob. Kazimierz Obsadny:</em></p>
<p>Ja chciałbym się podzielić w ogóle swoją refleksją jako praktyka, związkowca na temat wspólnej reprezentacji.</p>
<p>Są tutaj dwie kwestie, czy obligatoryjnie czy fakultatywnie? I rozważmy to. Obojętnie, jeżeli będzie to obligatoryjnie, na jakiej zasadzie to będzie wyglądać, czy kto kogo przegłosuje? Jeżeli będziemy mówić rozmowy międzyzwiązkowe. Na jakiej zasadzie wspólne stanowisko?</p>
<p>Ja bym tu się jednak skłaniał do tej sprawy wspólnej reprezentacji, ten drugi tutaj projekt, fakultatywny. I dałbym tu może taki projekt, że jeżeli z takich czy innych przyczyn część związków - jeżeli ich będą 3,4 w zakładzie - nie podejmie rozmów, uzgodnień, zrobić taki zapis instytucjonalny, że jeden ze związków wzywa pozostałe związki zawodowe do podjęcia rokowań wspólnych w takim czy innym temacie z dyrekcją. Jeżeli związki w okresie dwóch tygodni, miesiąca nie podejmą takich wspólnych rokowań, dany związek sam reprezentuje załogę wobec administracji.</p>
<p>Bo mogą tu zaistnieć różne kwestie. Powiedzmy sobie zakładowe porozumienie płacowe. Wspólną reprezentacją załogi w tej chwili jest samorząd. I jak wygląda porozumienie płacowe? Dyrektor wyjdzie z projektem, rada pracownicza da pozytywną opinię, ogólne zebranie jako reprezentant całej załogi - wymóg ustawowy - da także pozytywną opinię, a związki dają negatywną. Związki czy to pojedyncze, mało liczebne - mówimy tutaj np. że w zakładzie jest zrzeszonych 20 proc. załogi w związkach zawodowych - i powiedzmy ten przykład, że jeden ze związków, obojętnie czy to mały czy duży wzywa pozostałe do wspólnego stołu. Najpierw wynegocjują związki jakieś stanowisko między sobą, reprezentują je wobec dyrektora. Jeżeli nie podejmą w takim czy innym czasie tych rozmów wspólnych, reprezentuje załogę jeden związek, który wyszedł właśnie z tą inicjatywą.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo. Proszę, kol. Wujec.</p>
<p><em>Ob. Henryk Wujec:</em></p>
<p>Ja chciałem jakoś tak wypowiedzieć się, żeby może zbliżyć nasze stanowiska, bo one są w istocie bliskie, mnie się wydaje, bo spieramy się bardziej o słowa.</p>
<p>Mianowicie to, co żeśmy przedłożyli, ta nasza propozycja wychodzi daleko naprzeciw temu, co mówi OPZZ, tzn. o tym, żeby związki zawodowe miały uzgodnione stanowisko i w tych sprawach zawierały porozumienie z dyrekcją, w tych sprawach istotnych.</p>
<p>Spór idzie o to, czy będzie utworzenie wspólnej reprezentacji związkowej, czy to będzie uzgodnione stanowisko związków zawodowych. Tutaj jest istota sporu. Bo jak państwo zauważyli, w naszej tej nowej propozycji już nie ma tego, czego obawiał się pan Wiśniewski, że oddajemy jakby w tych istotnych sprawach to jakby w gestię dyrekcji, że dyrekcja będzie decydować, jeżeli w ciągu miesiąca związki zawodowe nie uzgodnią swego stanowiska. W naszym tym nowym stanowisku w tych ważnych sprawach, tzn. w sprawie umowy zbiorowej, zakładowych systemów wynagradzania, nagród, regulaminów itd. tutaj piszemy, wymaga to uzgodnienia stanowiska związków zawodowych.</p>
<p>I teraz tak, jeżeli my piszemy, wymaga uzgodnienia stanowiska związków zawodowych, to oczywiście nie przekreślamy wspólnej reprezentacji. Ona istnieje w art. 37. Jest to w ustawie w o związkach zawodowych, jest to zapis fakultatywny, tzn. można coś takiego otworzyć. Natomiast narzucanie w sposób odgórny, że taka reprezentacja musi być, to wiadomo, sami się zgodzicie z nami, że jest to niekorzystne. Narzucanie stanowiska od góry będzie prowadzić do konfliktów. Lepiej jak to będzie oddolnie uzgadnianie. I jak samo powiedzieliście i my mamy tego przykłady, taka rzecz będzie możliwa. Nie trzeba się obawiać z góry, że to od razu będzie tutaj walka, jak pan Wasiljew mówił.</p>
<p>Tak że właśnie ta możliwość tego uzgodnienia jest lepsza. I ja tu bym apelował do strony OPZZ, żeby zauważyła tą zbieżność tutaj, że jeżeliby w ich stanowisku zamiast tworzenia wspólnej reprezentacji było uzgodnione stanowisko związków zawodowych, to te stanowiska są już bardzo bliskie sobie.</p>
<p><em>Ob. Wiśniewski:</em></p>
<p>Ja mam jedno pytanie, jeśli można?</p>
<p>Pytanie krótkie, jak koledzy widzą problem prowadzenia rokowań, który jednak istnieje przy dochodzeniu do konkretnych rozwiązań w zakresie zakładowego systemu płacowego i zakładowej...</p>
<p><em>Ob. Henryk Wujec:</em></p>
<p>Ja jeszcze odpowiem, bo pytanie było do mnie. Więc tak samo jak i w waszym stanowisku, tak i w naszym stanowisku nie ma tego. Bo wy macie wspólną reprezentację i też nie wiadomo, jak ją tworzyć, jak te rokowania prowadzić. I tak samo i u nas nie ma. Jest to sprawa pewnej praktyki. Uzgadnianie stanowiska, to jest oczywiste, jak trzeba robić. Jest stanowisko jednego związku, drugiego związku, siadają ze sobą, dyskutują, próbują znaleźć wspólne rozwiązanie. To jest oczywiste. I potem jak znajdują to rozwiązanie, prezentują je dyrekcji. I tutaj właściwie nie ma jakichś trudnych kwestii.</p>
<p><em>Przewodniczący:</em></p>
<p>Dziękuję bardzo. Zanim kol. Liwak, mam jednak taką propozycję. Mianowicie z dotychczasowych wypowiedzi wynika tak, że my tutaj chcemy decydować, w jakiejś formule, która po pierwsze ma zbliżone poglądy widzenia, a faktycznie jest spór, czy to instytucjonalnie, czy nie, chociaż takiego sporu w dotychczasowych wypowiedziach nie widzę.</p>
<p>Natomiast chciałbym się odnieść jednak do pewnych wypowiedzi przedstawicieli strony rządowej. Sprawy indywidualne pracowników myśmy rozstrzygnęli na poprzednim spotkaniu. Jest to sprawa związku, do którego należy lub ten, który nie należy wyboru związku. Czyli ta sprawa już nie jest poza sprawami wspólnej reprezentacji.</p>
<p>Natomiast jeśli chodzi o tę wspólną reprezentację to przyznam się, że tutaj mnie trochę dziwi sprawa próbowania wyłuskania z dotychczasowej ustawy rzeczy stanowiących dla związków zawodowych. Wszelkie porównania z RFN, Austrią gdziekolwiek przy naszych warunkach życia są porównania nie wytrzymującymi krytyki. Funkcje obronne związków zawodowych one są podstawowymi, bo jest taka sytuacja. Dlatego też uważam, że my rozmawiając o tych sprawach powinniśmy pamiętać o załodze, a jeżeli tak, ja mówiłem o pewnej propozycji, mediacji w wypadku nie dochodzenia ze strony struktur ponadzakładowych, ale jeszcze jest jedna formuła, o której do tej pory zapomnieliśmy, a może wtedy referendum załogi, czyli tych których ta sprawa dotyczy? Żeby uniknąć tych konfliktowych historii jest to sprawa stosunkowo szybka i tutaj przy działających związkach można bardzo szybko rozpisać i niech załoga się wypowie. To jest ten podmiot wobec którego występujemy.</p>
<p>I byłoby to chyba najbardziej demokratyczne, jak mnie tutaj sąsiad podpowiada. I wreszcie ostatnia sprawa do pana Góralskiego.</p>
<p>Przyznam się - że jak słyszę o tym - a mam obowiązek wierzyć stwierdzeniom profesora, co jest niezgodne z konwencjami MOP-u to Francja nie podpisuje konwencji MOP, jeżeli wymusza pewne rzeczy, czy nie obowiązuje tam, bo mówione było wymuszenie pewnych działalności związków, ze względu na to, że nie jesteśmy biegli - mówię w tych sprawach, chciałbym mieć - jednym wolno, drugim nie wolno jak to jest w końcu?</p>
<p>I teraz prosiłbym o głos kolega Liwak.</p>
<p><em>Ob. Anatol Wasiljew:</em></p>
<p>Uprzejmie proszę o spowodowanie skreślenia z protokołu passusu pana Wujca, że Wasiljew mówił o walkach międzyzwiązkowych, między związkami. Nic takiego dzisiaj nie mówiłem.</p>
<p>Dziękuję.</p>
<p><em>Przewodniczący:</em></p>
<p>Proszę bardzo teraz kolega Liwak.</p>
<p><em>Ob. Władysław Liwak:</em></p>
<p>Najpierw chciałem odnieść się do tej wspólnej reprezentacji związkowej, jako że sądzę również - że zbliżamy się do jakiegoś porozumienia. Otóż trzeba zwrócić uwagę, że meritum w tym problemie to jest właśnie to wspólne stanowisko związków zawodowych, natomiast kwestia w jaki sposób się do tego stanowiska dojdzie, jest kwestią formy, formalno-techniczną i oczywiście w tej chwili z różnych przyczyn choćby ze względu na brak doświadczeń nie wiadomo jak one się ułożą, trudno by było i nie powinno się tej kwestii czysto technicznej rozstrzygać w ustawie.</p>
<p>To jest jedno. Było tutaj pytanie, któregoś z kolegów w jaki sposób to się ma odbywać w zakładzie pracy. Otóż z moich doświadczeń wynika, w tej chwili na przykład takie rokowania płacowe trwają w Hucie Stalowa Wola, w zakładzie gdzie „Solidarność” jest już jakoś liczącym się związkiem, ale to są również doświadczenia i z lat 1980-1981, że dyrekcja po prostu zaprasza obydwa, czy jak będzie trzy czy więcej związków do wspólnego stołu i rozmawia się, tak to zwykle w praktyce bywa. Oczywiście nie wykluczone są inne formy, jak na przykład, że najpierw spotkają się dwa czy trzy związki, uzgodnią jakieś stanowisko i będą wspólnie wobec administracji, ale jak sądzę w początkowym okresie to chyba ta formuła będzie przeważać. No są czy będą jakieś między tymi związkami jakieś brak ufności, jakiś czy tego typu wynikające z przeszłości zastrzeżenia, więc najpełniej w ten sposób mogłoby się to odbywać, że dyrekcja będzie wspólnie prosić i wtedy do stołu - i wtedy nie ma zwykle zastrzeżeń, nie powinno być, zwłaszcza jeśli będą te mechanizmy wymuszające, to wspólne porozumienie.</p>
<p>Tak że sądzę, że tutaj powinniśmy zastanawiać się nad meritum, a nie nad kwestiami technicznymi. To lepiej zostawić praktyce.</p>
<p>Natomiast co do tego meritum. Oczywiście tutaj według propozycji zwłaszcza rządowej jest to bardzo za którą przemawiają argumenty choćby tego typu, że niektóre sprawy nie mogą czekać, muszą być rozstrzygane, muszą być rozstrzygnięte natomiast brak wspólnego stanowiska mógłby na długi czas zablokować rozwiązanie czy podjęcie jakiejś koniecznej decyzji. To oczywiste, ale formuły rozstrzygnięcia mogą być przecież bardzo różne. Tutaj przewodniczący delegacji OPZZ jedną z takich formuł przedstawił - może być to referendum. Może być to odwołanie się do organów samorządu, zostawienie im, może być to jak to zostało sformułowana oddane do decyzji dyrektora. Można przyjąć również i formułę związku, czy związków reprezentatywnych, a więc takich, które zrzeszą większość załogi większość pracowników w danym zakładzie pracy. Czy załóżmy, że mamy trzy związki, dwa uzgodniły stanowisko, zrzeszają ponad 60% załogi i one mogłyby wówczas - ich stanowisko winno być wydaje się przyjęte jako rozstrzygające. Więc te formuły to jest chyba tutaj problem kluczowy i najważniejszy.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Mam taką techniczną jedną prośbę, dlatego że my tu otrzymujemy różne materiały. Ja bym prosił jednak, żeby powiedzieć czyje to są materiały, bo jest tutaj tekst, ja rozumiem, że otrzymałem od kolegów z „Solidarności”, że to jest...</p>
<p><em>Ob. Aleksander Kwaśniewski:</em></p>
<p>Ja przepraszam, że bez wcześniejszej zapowiedzi przekazałem ten załącznik, on jest długi dlatego chciałem z pewnym wyprzedzeniem, żeby można było kolegom przekazać - natomiast skoro zostało to wywołane, chcę powiedzieć, tak: słusznie pan Wujec zauważa, że istnieje małżeństwo z miłości, istnieje także z rozsądku. Istnieją udane i nie udane. Ale świat również bywa może być albo chcielibyśmy, żeby był idealny, a jest realny. I w tym idealny świecie my możemy przyjąć, że możliwe jest harmonijne współdziałanie związków zawodowych, dobra współpraca z kierownictwem, że wszystko odbywa się bezkonfliktowo, dla dobra i załogi, i przedsiębiorstwa itd., itp. Natomiast jest świat realny, który taki jaki jest to mniej więcej dzisiaj mamy okazję widzieć i tutaj chcemy jako strona rządowa po prostu zaproponować rozwiązania, które będą logiczne, które nie będą w niczym ograniczać związkowych wolności i praw, natomiast z drugiej strony nie będą również paraliżować możliwości działania </p>
<p>przedsiębiorstw. Przedstawiliśmy ten załącznik, żeby mieć świadomość do jakiego stopnia jesteśmy krajem związkowym i jak wiele z decyzji podejmowanych na szczeblu przedsiębiorstwa wymaga zgodnie z obowiązującymi przepisami uzgodnienia ze związkami zawodowymi w drugiej części tej listy są decyzje, które wymagają konsultacji.</p>
<p>Gdyby uznać, że ta materia jest tak skomplikowana i tak trudno będzie znaleźć tutaj wspólne zdanie związków zawodowych, że będzie to ograniczało możliwość efektywnego działania wszystkich stron w zakładzie pracy, to przecież my też nie będziemy się upierać gdyby szanowni koledzy związkowcy zaproponowali wyraźne skrócenie tej listy i rezygnację z wielu zapisów, które może nie są tak istotne. I tu nie ukrywam, że jest to z naszej strony bardzo uczciwe postawienie sprawy, bowiem wydaje się, że szczególnie wobec pluralizmu związkowego i konieczności uzgadniania, jak to pan Kaczyński proponuje w tym ustępie 2 tych spraw ze wszystkimi związkami, zakładając, że nie będą te dwa związki, a może być jak słusznie tutaj mówią więcej, oznaczałoby, że trzeba tworzyć całą strukturę w kierownictwie przedsiębiorstwa, która będzie wyłoniona w celu negocjacji poszczególnych kwestii ze związkami zawodowymi.</p>
<p>Ale my tego - musiałby być specjalny zastępca dyrektora do spraw związków zawodowych, mediacji, negocjacji i prowadzenia wszystkich tych uzgodnień. Ale to tak trochę już wybiegam w przyszłość, może patrzę na to zbyt surowo.</p>
<p>Natomiast jest niewątpliwe, że są sprawy zasadnicze gdzie wspólna reprezentacja jest niezbędna, czy wspólne stanowisko, chodzi głównie o kwestie płacowe i gdzie musimy absolutnie dzisiaj już wiedzieć i zapisać w prawie co jeżeli tego wspólnego stanowiska nie ma. I tu nie chodzi o ograniczenie związkowych praw, tylko chodzi o to, że po prostu musi być jasność, w jakim trybie to wspólne stanowisko jest uzyskane, bo jeżeli założymy, że poprzez złą wolę powiedzmy iluś tam ludzi, bo może się zdarzyć wśród tych tysięcy przedsiębiorstw w Polsce i taki przypadek, do takiego wspólnego stanowiska nie dochodzi, to co? To tworzymy sobie specjalny konflikt, fundujemy, który po prostu ma udowodnić, że pluralizm związkowy nie jest dobrym sposobem na rozwiązywanie problemów przedsiębiorstwa?</p>
<p>A więc musi być jasno powiedziane w jakim trybie jest ta rzecz kontynuowana. Decyzja musi być podjęta, jest podjęta, traktujemy ją tymczasowo, rokowania trwają, ale nie wyobrażamy sobie, że po tej sytuacji, kiedy związki nie dogadały się, kiedy dyrektor - musiał podjąć decyzję, one idą do siebie i wtedy następuje zjednoczenie na gruncie protestu przeciwko kierownictwu i dyrektorowi i mamy akcję protestacyjną.</p>
<p>To była intencja propozycji naszego zapisu, naszym zdaniem bardzo delikatnego i w niczym nie ograniczającego tych przypisanych praw. Natomiast, no, niestety jest to gwarancja z której my w żaden sposób wycofać się nie możemy. Musimy to być jasno zapisane, co, jeżeli z różnych względów takiego wspólnego stanowiska nie ma.</p>
<p>Mało tego, chcę szanownym kolegom powiedzieć, że moim zdaniem, bo tu często powołujemy się na reakcje społeczne, reprezentacje społeczeństwa itd., moim zdaniem to stanowisko z punktu widzenia społecznego jest zrozumiałe. Jest zrozumiałe, bo ludzie także chcieliby wiedzieć, co jeżeli tutaj do takiego wspólnego stanowiska nie dochodzi. Jesteśmy, sądzę, jako zespół zobowiązani takiej odpowiedzi udzielić.</p>
<p>To jest kwestia pierwsza. Druga, to są wszystkie pozostałe sprawy, o których mówimy w ustępie drugim. My przyjmujemy formułę, która była przecież w zespole roboczym opracowana, uważamy ją za wychodzącą naprzeciw stanowisku związków zawodowych, ale również z gwarancją taką, że decyzje mogą być podejmowane i nie mogą te podjęte decyzje wobec braku zgody związków zawodowych być przedmiotem sporu zbiorowego, bo inaczej to właściwie to wracamy do punktu wyjścia i wszystkie te regulacje nie mają sensu, bo się okazuje, że czego by ta dyrekcja zakładu pracy nie zrobiła, to i tak to może być oprotestowane i tak. Dlatego też chcę powiedzieć, nie negując konieczności poszukiwania dodatkowych rozwiązań, że ta redakcja, którą zaproponował pan doktor Kaczyński nie może być przez nas zaakceptowana. Szczególnie jeśli chodzi o ustęp pierwszy, jasne określenie konsekwencji jeżeli wspólnego stanowiska, bądź wspólna reprezentacja do wspólnego stanowiska nie dochodzi. Zgadzamy się, że oczywiście kwestia praktyki będzie rozstrzygać sposób negocjacji, rokowań, dogadywania się itd., itd. Natomiast musimy mieć w tych kwestiach absolutną jasność i to nie ze względu na ułatwianie sobie życia, czy rządowi, czy administracji gospodarczej, czy przedsiębiorstwu, ale ze względu na pewien porządek, logikę tych działań, które będą przez związki zawodowe podejmowane w przedsiębiorstwie.</p>
<p>Dziękuję.</p>
<p><em>Lech Kaczyński:</em></p>
<p>Chciałem się zapytać, czy panu chodzi o sprawę decyzji tymczasowej, która była w zapisie grupy roboczej? Czy panu chodzi o sprawę zakazu rozpoczynania sporu zbiorowego? Bo to są dwie, oddzielne rzeczy. Czy chodzi o obydwie?</p>
<p><em>Aleksander Kwaśniewski:</em></p>
<p>O obydwie.</p>
<p><em>Lech Kaczyński:</em></p>
<p>O obydwie. Dziękuję.</p>
<p><em>Romuald Sosnowski:</em></p>
<p>Dziękuję bardzo. Kolega Krzyżanowski chciał mówić. Aż przyszedł do mnie i mówi, że ręki nie widzę. Tak że przepraszam bardzo, panie profesorze.</p>
<p><em>Jacek Krzyżanowski:</em></p>
<p>Ja, oczywiście, nie będę przypominał swojego rodowodu związków autonomicznych, ale tak się złożyło, że ja już działałem w tym pluralizmie, gdzie były trzy związki w zakładzie i dlatego spróbuję powiedzieć, może nie tyle wspominając jak to było, ale jaki mam pogląd w chwili obecnej. Otóż, ja myślę, że tutaj strona OPZZ ma pełną świadomość przypadku niezaistnienia jakiejś reprezentacji w takich, czy innych kwestiach, czy w ogóle, iż może dochodzić do różnego rodzaju manipulacji ze strony dyrekcji przedsiębiorstw. I ja chcę powiedzieć właśnie jako ten praktyk, do dzisiaj przecież jestem w zakładzie i tamten okres pamiętam, gdzie dyrektor zupełnie zręcznie mógł napuszczać wzajemnie związkowców na siebie. I to czyniono w wielu zakładach. Dochodziło wówczas i my nie możemy po prostu dzisiaj dopuścić do tego, aby dzielić siły robotników, czyli po prostu związki zawodowe, żeby ta siła się rozkładała, a tym samym po prostu było dosyć łatwo dyrygowanie, czy kierowanie przedsiębiorstwem przez dyrektora przedsiębiorstwa.</p>
<p>Oczywiście złośliwie mógłbym odpowiedzieć, że jeżeli był minister do spraw związków zawodowych, dlaczego by nie miało być dyrektora do spraw związków zawodowych, no ale oczywiście proszę to potraktować jako żart. Natomiast uważam, że powinniśmy doprowadzić, bo ja też twierdzę, że jesteśmy dosyć blisko w tych kwestiach, tylko cały czas dziwi mnie stanowisko takie, iż atakowana jest jak gdyby wspólna reprezentacja, no, natomiast uważam, że tu obie strony związkowe, że tak się wyrażę powinny bardziej zaatakować stanowisko przedstawione przez stronę rządową mówiącą o tym, iż nie może być sporów zbiorowych w przypadku braku wspólnego stanowiska, czy że dyrektor mógłby sam rozstrzygać niektóre kwestie. Jest to moim zdaniem to samo, zresztą dotyczyło propozycji, którą kolega Liwak zgłosił, że rozstrzygałby samorząd, czy powiedzmy jeżeli dwa związki się dogadały, to jeden jest nieistotny. Ja osobiście uważam, że byłoby to zabieranie uprawnień związkom zawodowym, a także jaka to byłaby wolność tego jednego związku gdyby dwa się dogadały i bez niego to uzgodniły.</p>
<p>Natomiast osobiście uważam, że to rozstrzygnięcie najlepiej by zostało zawarte poprzez propozycję, którą przewodniczący naszej delegacji tutaj zgłosiły czyli na przykład, referendum całej załogi. Uważam, że jest to bardzo demokratyczny sposób.</p>
<p>Stąd uważam, iż powinniśmy zwrócić uwagę na to, aby jednak w sprawach dotyczących uzgodnień ze związkiem zawodowym zapisanych w obecnej ustawie, jednak była powoływana reprezentacja. I ja chcę jeszcze jedną rzecz powiedzieć. Drodzy państwo, my tutaj też jesteśmy pewną reprezentacją. Z różnych przyczyn się tutaj znaleźliśmy, ale jesteśmy tą reprezentacją. I w związku z tym patrząc nawet na to, na nasze debaty tutaj, myślę, że możemy sobie dosyć łatwo wyobrazić rozmowy w zakładzie pracy.</p>
<p>W związku z tym ja nie widzę tutaj jakiegoś niebezpieczeństwa, czy zmuszania. Uważam po prostu, że w sprawach newralgicznych, nie chciałbym się wyrazić, że powinniśmy my tutaj poniekąd rozstrzygnąć, że ci ludzie powinni jednak usiąść do stołu, ale dobrze by było, żeby w tych sprawach, w których wymagane jest uzgodnienie ze związkiem zawodowym, aby jednak ta reprezentacja była powoływana.</p>
<p>I zgadzam się z kolegą Wujcem tutaj, że no, nie mamy w tej chwili tego technicznego rozstrzygnięcia jak to się jeszcze powinno odbywać. Ale myślę, że powinniśmy zgodzić się co do tego, że w ogóle ta reprezentacja powinna być powołana w tych podstawowych kwestiach. Stąd mówiąc o podstawowych nie mogę także zgodzić się, z ostatnią propozycją, która była przedstawiona, bowiem do tych podstawowych kwestii należy także wymieniony w ustępie drugim fundusz socjalny i mieszkaniowy. W związku z tym proponowałby takie bardziej ogólne stwierdzenie w sprawach w których wymagane jest uzgodnienie ze związkiem zawodowym.</p>
<p>Dziękuję bardzo.</p>
<p><em>Romuald Sosnowski:</em></p>
<p>Dziękuję. Proszę.</p>
<p><em>Aleksander Kwaśniewski:</em></p>
<p>Ja rozumiem, chcę tylko wyjaśnić, że ze strony rządowej w trakcie, związki zawodowe mamy przyjemność dyskutowania, ale proszę nie przekręcać tych myśli, które wyrażamy.</p>
<p>My mówimy o tym przepisie tylko w warunkach, kiedy tego wspólnego stanowiska nie ma. A więc chodzi po prostu o to, aby przedsiębiorstwo mogło działać, mogło pracować. Z formalnych względów. My w niczym nie chcemy przeszkadzać takiemu wspólnemu stanowisku. Uważamy, że dowolność powinna panować co do dochodzenia. Natomiast jeśli go nie ma, co robić? Zatrzymać produkcję? Tylko tego elementu to dotyczy, a nie ograniczenia swobód związkowych, o które jesteśmy tutaj posądzani.</p>
<p><em>Romuald Sosnowski:</em></p>
<p>Dziękuję bardzo.</p>
<p>Z tym, że mówiliśmy tutaj także mówiąc o referendum, że kiedy nie ma zgody, to wtedy jest referendum. Bardzo proszę, profesor prosił o głos.</p>
<p><em>Tadeusz Zieliński:</em></p>
<p>Mnie się wydaje, że istotnie dochodzi do zbliżenia stanowisk pomiędzy naszą stroną a stanowiskiem OPZZ w sprawie tzw., tak bym to nazwał, zastępczych kompetencji organów przedsiębiorstw. Myślę, że po przedłożeniu nowej wersji przez kolegę Kaczyńskiego nie ma już w tej chwili wątpliwości, że nasza strona wypowiada się za tym, by tych zastępczych kompetencji organy przedsiębiorstw, w szczególności kierownik zakładu pracy nie miał. To znaczy w żadnym przypadku, kiedy nie doszło do uzgodnienia nie może kierownik zakładu pracy nawet na okres tymczasowy, wydawać jakichś decyzji.</p>
<p>Muszę powiedzieć, że ja chciałbym jako prawnik poprzeć zdecydowanie tę nową formułę, że zawarcie porozumienia o wprowadzeniu zakładowego systemu wynagradzania, zakładowej umowy zbiorowej, a także ustaleń obowiązujących w zakładzie regulaminów nagród i premiowania, wymaga uzgodnionego stanowiska związków zawodowych.</p>
<p>Rodzi się pytanie, co się stanie jeśli tego uzgodnionego stanowiska nie ma. To jest pytanie podstawowe, które się przewija w dzisiejszej dyskusji, wczoraj było naturalnie także cały czas przedmiotem dyskusji. Otóż ogólny system umowny, jeżeli do powstania umowy, do powstania jakiegoś porozumienia, na przykład umowy zbiorowej, potrzebne jest zgodne oświadczenie dwóch lub więcej stron, to jeżeli jeden z partnerów nie chce do tej umowy przystąpić na określonych warunkach, to przecież nie może być tak, że ta druga strona w danym przypadku kierownik zakładu pracy, swym jednostronnym oświadczeniem, jednostronnym dyktatem zastępuje dwustronne lub wielostronne oświadczenie woli.</p>
<p>Jeżeli ma być zawarte zakładowe porozumienie płacowe, zakładowa umowa zbiorowa, której sygnatariuszem ma być strona związkowa, dwa lub więcej związków zawodowych, no to w żadnym wypadku nie może z prawnego punktu widzenia być tak, aby kierownik zakładu pracy powiedział, no to wobec tego zamiast tej dwustronnej czynności prawnej, zamiast tej umowy, zamiast tego porozumienia będzie teraz moja decyzja.</p>
<p>Ja myślę, że byłoby to dziwne z prawnego punktu widzenia, gdyby taka konstrukcja prawna zupełnie niespotykana w systemie umownym w naszej kulturze prawnej została wprowadzona. Naturalnie, pytanie, co się dzieje? Trzeba tutaj wierzyć, że związki zawodowe działające w zakładzie pracy będą miały na względzie interes pracowników i muszą się po prostu dogadać, tak jak jest to w ogóle w systemie umownym.</p>
<p>Druga sprawa, co do której nie ma jak do tej pory, ale sądzę, że będzie, zgody między naszym stanowiskiem a stanowiskiem OPZZ - sprawa rokowań. I tu pan Wiśniewski mówi, co będzie, jak to z tymi rokowaniami, jak one będą przebiegały? Ja tutaj krótko się ograniczę właściwie do poparcia wypowiedzi pana Liwaka, który powiedział wyraźnie, wtedy to są różne formy. Moim zdaniem także może wchodzić w grę owe referendum, o którym mówił pan przewodniczący. Dlaczego nie? Jeżeli związki zawodowe dobrowolnie, zgodnie z zasadą wolności związkowej postanowią, że niech się w sprawie wypowie załoga, to przecież i referendum może wchodzić w grę.</p>
<p>Ja tylko podkreślam z całym naciskiem, opierając się na dokumentach Międzynarodowej Organizacji Pracy, żadnego przymusu, w żadnym przypadku, przymusu być nie może na jakąkolwiek organizację związkową. Wszelkie dobrowolne formy i powiedziałbym formy, jakie sobie swobodnie związki zawodowe przybiorą. Natomiast obawiam się, że istnieje tutaj ciągle ta wiara w omnipotencję prawa, że prawem się wszystko ureguluje. Ta wiara towarzyszyła twórcom ustawy z 8 października 1982 r. i doprowadziła do tego, że mamy dzisiaj ustawę chyba najbardziej kazuistyczną na świecie, gdy idzie o regulacje ruchu związkowego. Więc trzeba tę ustawę raczej ograniczyć, trzeba ją zmniejszyć, trzeba wyeliminować te kazuistyczne przepisy. A tutaj słyszymy, że miałaby - tak rozumiem propozycje pana Wiśniewskiego - miałoby dojść jeszcze do dodatkowego uzupełnienia tej ustawy jakimiś chyba szczegółowymi przepisami o prowadzeniu rokowań. Proszę państwa, życie jest bogatsze niż prawo. Wszyscy sobie z tego zdajemy sprawę. A ludzie doświadczeni w prawach ruchu związkowego wiedzą to najlepiej.</p>
<p>Jeżeli nawet tutaj, w tej ustawie o związkach zawodowych określimy pewne formy rokowań zbiorowych, to jestem nawet tego pewien, że z całą pewnością niektóre się wymkną, niektóre nie będą podane, trzeba po prostu zostawić stronom, trzeba wierzyć w jakiś rozsądek tych ludzi pracy, a nie zmuszać ich do prowadzenia rokowań w określonych formach. A w szczególności nie można dopuścić do tego, aby ta jedna forma mogła być tylko przyjęta, mianowicie wspólna reprezentacja związkowa. Przecież mogą być inne formy. Dlaczego musi być wspólna reprezentacja? Musi. Ja jestem przeświadczony, że wielokrotnie będzie wspólna reprezentacja związkowa, z całą pewnością. Ale nie można przesądzić w ustawie, bo byłoby to bardzo poważne, w moim przekonaniu naruszenie konwencji 98 tym razem Międzynarodowej Organizacji Pracy, która przewiduje, że rokowania prowadzi się w formach swobodnie obranych przez partnerów. I nie można tego określić ściśle przepisami.</p>
<p>Propozycja pana ministra Kwaśniewskiego. Jeżeli w naszym obecnym zapisie nie przewiduje się owych zastępczych kompetencji organów przedsiębiorstw, to ja myślę, że ta koncepcja nawet w ogóle staje się bezprzedmiotowa, bowiem według tego co pan minister proponuje, przedmiotem sporu zbiorowego nie mogłoby być podjęte w związku z brakiem wspólnego stanowiska tymczasowe rozstrzygnięcie, o którym mowa w tym artykule niezapisanym jeszcze.</p>
<p>Wypowiadamy się przeciwko temu tymczasowemu rozstrzygnięciu z przyczyn, o których mówiłem, także jurydycznych, że musi dojść do umowy. I tu kierownik zakładu pracy nie może tymczasowego rozstrzygnięcia wydać. W tych warunkach cała sprawa sporu zbiorowego dotyczącego tymczasowego rozstrzygnięcia staje się po prostu bezprzedmiotowa, przy naszym oczywiście założeniu.</p>
<p>Gdyby natomiast miało być dyskutowane poważnie - naturalnie poważnie, bo wszystko tu poważnie dyskutujemy - gdyby miało być to brane pod uwagę w dalszej dyskusji, to ja tutaj muszę powiedzieć, że to proponowane przez rząd rozstrzygnięcie, to proponowane przez rząd ograniczenie prawa prowadzenia rokowań zbiorowych, proszę mi darować, może to i obsesyjne jest, ale to byłoby również sprzeczne z konwencją nr 98, a także 87 Międzynarodowej Organizacji Pracy. Bo byłoby to jeszcze jedno ograniczenie prawa prowadzenia rokowań zbiorowych i jeszcze jedno ograniczenie w ustawie o związkach zawodowych.</p>
<p>My dziś powinniśmy się zastanowić - i tu jest także inicjatywa OPZZ - żeby te ustawy o związkach zawodowych urealnić, żeby ona była mniej kazuistyczna, żeby ją oczyścić z tych przepisów, które są niezgodne z konwencjami międzynarodowymi. A tu się pojawiają propozycje coraz to nowe, propozycje, które wydają się absolutnie nie do przyjęcia z punktu widzenia prawa międzynarodowego, prawa pracy.</p>
<p>Tak że tutaj osobiście uważam, że także i z tego powodu nie można by tej propozycji podzielić. Trzeba skończyć z tą złudną wiarą w omnipotencję prawa i ograniczyć, zmniejszyć kazuistykę ustawy z 8 października 1982 r., a nie zwiększać ją jeszcze.</p>
<p>Dziękują za uwagę.</p>
<p><em>Przewodniczący:</em></p>
<p>Jako ostatni przed przerwą minister Brol. Proszę.</p>
<p><em>Minister Jan Brol:</em></p>
<p>Chciałbym nawiązać do tego co mówił przed chwilą pan prof. Zieliński. Pan prof. Zieliński wyeksponował zastępcze kompetencje przedsiębiorstwa, dyrektora przedsiębiorstwa w wypadku braku uzgodnienia ze związkami zawodowymi.</p>
<p>No, ale jeżeli można mówić o zastępczych kompetencjach, to tylko w jednym wypadku. Mianowicie tam, gdzie mamy do czynienia z porozumieniem. Ale przecież nie o to tu chodzi. Regulamin nagradzania i premiowania nie jest przecież porozumieniem. Przecież to jest bezpośrednia kompetencja dyrektora i przecież o to tu najbardziej chodzi. Więc ja nie rozumiem, jak można mówić o zastępczej kompetencji dyrektora przedsiębiorstwa, w tym wypadku, kiedy on jest i tylko on jest władny wydać. Ale on wcześniej ma uzgodnić.</p>
<p>A zatem nie można tego przenosić tylko i wyłącznie na grunt zastępczych kompetencji. I to po pierwsze.</p>
<p>Po drugie - ustawa o zasadach zakładowego wynagradzania przewiduje, co się dzieje w wypadku, kiedy nie można zawrzeć porozumienia, mianowicie w tym wypadku kiedy nie działa związek zawodowy, bo go nie ma. Że działa dyrektor. A zatem w naszym systemie prawnym jest to znane. To nie jest rzecz, że jest nieznana.</p>
<p>Otóż mówię o tym dlatego, że rzeczywiście sprawa wydania bez uzgodnienia, bo tak to nazwijmy, generalnie bez uzgodnienia ze związkami zawodowymi będzie istnieć. I dlatego chociażby sięgnąć do tego, że jest to nie teoretyczne rozważanie a praktyczne, no to chociażby to, co czytaliśmy, przynajmniej ja czytałem w gazecie, że strajk w Bełchatowie nie był wynikiem żądań płacowych, tylko złego podziału. Że część załogi miała pretensje do podziału. No, jak przenieść na grunt tego, o czym dyskutujemy. Że po prostu w wypadku, kiedy nie dojdzie do porozumienia i dyrektor będzie zmuszony coś postanowić, dlatego, że - do tego też jeszcze wrócę, czy musi postanowić, czy ewentualnie nie może przejść, jak proponuje kolega Kaczyński na indywidualne rozwiązania w umowie o pracę. Bo tam początkowo pan... ja pana tak zrozumiałem, że niekoniecznie jest potrzeba uregulowania tego powiedzmy w formie umowy. Po prostu podwyższył indywidualne wynagrodzenia. Zasada korzystnych rozwiązań bez tego ogólnego aktu płacowego.</p>
<p>Jeżeli tak byśmy przyjęli, to to jest możliwe, gdy idzie o płace zasadnicze, a już premie i nagrody nie. No bo tam w jaki sposób będzie indywidualnie przyznawał, jeżeli nie ma podstawy, która określa zasady regulacji premii czy nagród.</p>
<p>Ale wracam do tej podstawowej myśli, że w wypadku kiedy kierownik zakładu pracy nie uzyska stanowiska związku zawodowego, że w wypadku kiedy kierownik zakładu pracy nie uzyska stanowiska związku zawodowego - no to stoi przed dylematem wydać akt prawny, ten zakładowy w postaci regulaminu uwzględniając stanowisko jednego związku zawodowego, to efekt jest taki, że część załogi którą reprezentuje drugi związek albo trzeci będzie niezadowolona, bo te racje nam nie odpowiadają i takie zasady nam nie odpowiadają - nagradzania czy premiowania.</p>
<p>Więc kwestia wymaga w moim przekonaniu, wymaga jednak rozwiązania z punktu wodzenia interesów całego przedsiębiorstwa, żeby po prostu załogi nie skłócać - rzecz wymaga jakiejś regulacji. Jeżeli zapiszemy tak jak się proponuje w ostatnim stanowisku, że zawarcie porozumienia co do zakładowego systemu wynagrodzenia nagród i premiowa nie wymaga uzgodnionego stanowiska związków zawodowych no to zakłada się teoretycznie, że to uzgodnienie nastąpi. Ale co wtedy, kiedy nie nastąpi!</p>
<p>I na to musi ustawa odpowiedzieć, my nic tutaj nie wykombinujemy, dlatego że można powiedzieć no to nie robimy tak długo jak długo związki zawodowe się nie dogadają. Tylko to jest teoria. Więc dlatego jakieś uprawnienia w tym zakresie musi mieć dyrektor. Musi mieć. Ja to nazywam pośrednimi mechanizmami wymuszającymi. Bo przecież ten zapis, że dyrektor ma jakieś tymczasowe uprawnienia wcale nie dowodzi, że on musi koniecznie z nich korzystać, ale te mechanizmy zastępcze wymuszą właśnie to, że jednak związki zawodowe dojdą do wspólnego porozumienia, bo mają świadomość, że jednak jest jakaś możliwość regulacji bez ich udziału.</p>
<p>Z tego punktu widzenia sprawa jest bardzo ważna od praktycznej strony. A ponieważ jestem już przy głosie chciałbym jeszcze zgłosić jedną formalną uwagę do tych propozycji, które już są wynegocjowane i wydaje się bezdyskusyjne. Trafnie zauważył pan prof. Zieliński, że nie uczestniczyłem w tych opracowaniach, ale to mnie też upoważnia to głoszenia właśnie tej uwagi. Mianowicie chodzi mi o punkt 7 i 8. Otóż mówię to już teraz trochę w imieniu Ministerstwa Sprawiedliwości, więc tu się posługuję określeniem ogólnokrajowa organizacja międzyzwiązkowa i to wiadomo o co chodzi, a drugie to jest ogólnokrajowy związek zawodowy zrzeszający pracowników zakładów pracy należących do różnych gałęzi pracy.</p>
<p>Otóż Proszę Państwa! Takich związków zawodowych w warunkach pluralizmu związkowego może powstać 20-30 i więcej. Ja rozumiem o co tu chodzi, jakie są intencje, chodzi o to, żeby w wypadku zarejestrowania związku zawodowego „Solidarność” jako dużego związku, aby związek ten miał również te uprawnienia jak wniesienie rewizji nadzwyczajnej, wnioskowania o zmianę aktu prawnego itd. Wiadomo o co chodzi i ja nie kwestionuję tej merytorycznej potrzeby, która wynika po prostu z zasady równości. Skoro ma OPZZ, a jednocześnie „Solidarność” będzie także licznym związkiem jak można zakładać, no to powinny być te same uprawnienia. Ale przykro mi bardzo, intencje intencjami, a przepis przepisem. Gdyby taki przepis ukazał się to każdy związek powiedzmy, że dwie federacje dzisiaj się połączą to już odpowiadają tym zasadom, mają prawo wnoszenia rewizji nadzwyczajnych, pytań prawnych, mają prawo zgłaszać do Rady Ministrów itd. No proszę państwa to są przecież środki nadzwyczajne. Przecież to nie jest rzecz taka, że my możemy zrobić w tej chwili z rewizji nadzwyczajnej, że każdy związek zawodowy będzie miał takie uprawnienia. Rzeczywiście muszę powiedzieć, że prawo do wnoszenia rewizji nadzwyczajnych po dużej dyskusji, wielkiej dyskusji, zostało wywalczone w OPZZ, bo w ogóle powstał - był problem czy należy rozciągać te uprawnienie na związki zawodowe, ale w żadnym wypadku nie należy z zasadniczych przyczyn, że są to przecież wyroki prawomocne, żeby je rozciągać w tej chwili na... bez właściwie ograniczeń na wszystkie tego typu związki, które mogą być bardzo małe pod względem liczebności, bardzo małe. Wystarczy że wykażą, że one jak się tutaj mówi należą... zrzeszają pracowników różnych gałęzi. Już wystarczy.</p>
<p>Zresztą nota bene nikt nie zdefiniował do tej pory co to jest gałąź pracy w ogóle. Tego nikt nie wie, podejmowano próby zdefiniowania już na gruncie obecnej ustawy o związkach zawodowych, co to jest gałąź pracy, bo to między innymi był ten problem tworzenia federacji, i właściwie nie ma mądrych. Tego nie dało się znowelizować.</p>
<p>Ja nie mam propozycji niestety, niestety. Ja tylko chcę stwierdzić, że ten zapis musi być doprecyzowany i taki wniosek zgłaszam.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Ogłaszam 15 minutową przerwę,</p>
<p>/Przerwa./</p>
<p></p>
<p>/Po przerwie./</p>
<p><em>Przewodniczący:</em></p>
<p>Możemy zacząć, tak? Kto po przerwie pierwszy chciałby zabrać głos? Nie ma chętnych? Proszę bardzo, kol. Pietrzyk.</p>
<p><em>Ob. Alojzy Pietrzyk:</em></p>
<p>Ja tak akurat chciałem tu podsumować to, co dotychczas wynikło w wyniku naszej dyskusji i widzę tu intencje strony rządowej taką, że chce wybiec już trochę do przodu, jako że dając broń do ręki dyrektorowi już myśli się praktycznie rzecz biorąc o takiej prawdziwej konkretnej reformie. Z tym, że interes związku zawodowego, a kompetencje dyrektora są różne i trzeba by było znaleźć jakieś wypośrodkowanie w tym wszystkim, bo z doświadczenia wiem, z 1980-81 roku, że dochodziło do niesamowitych starć na szczeblu zakładów. I żeby tego uniknąć trzeba by było wypracować formułę, żeby zakłady nie były już nigdy więcej areną niepokojów pracowników. Z tym, że nie można tego zrobić na zasadzie takiej, bo przykładowo kopalnia „Manifest Lipcowy” w 1981 r. gdzieś około 8,5 tys. pracowników, 8 tys. w „Solidarności” i gdzieś około 500 w związkach branżowych i dochodziło do tego, że związki branżowe szły ręka w rękę z dyrektorem i myśmy żadną swoją normalną drogą nie mogli dojść do niczego. A osiągała to ta druga strona. I na tej zasadzie dochodziło do mocnej fali niepokojów, do dość mocnych tarć.</p>
<p>W związku z tym uważam problem działania związków zakładowych na szczeblu zakładu za bardzo istotny i bardzo ważny. Bardzo ważny. Dlatego m.in. zwracam się do tych trzech stron tu, żeby wypracować taką formułę, która by unikała, która by pozwalała unikać m.in. nadużywania któregoś związku, ewentualnie dyrekcji zakładu pracy, w sytuacji kiedy wiemy, że jest dość mocny przerost administracyjny, jeżeli związek wzmacnia dyrekcję, automatycznie idzie to w niewłaściwym kierunku. Jest to sprzeczne w z reformą gospodarczą, która powinna być taka właściwa. Tak że nie wiem, może akurat nasz doradca Leszek Kaczyński ma coś takiego pośredniego, bo w przerwie, żeśmy na ten temat dyskutowali.</p>
<p><em>Przewodniczący:</em></p>
<p>Ja rozumiem, że kolega został wywołany.</p>
<p><em>Ob. Lech Kaczyński:</em></p>
<p>Jak już zostałem wywołany, to na czym, by ta propozycja polegała. To są pewne zmiany w tym, co myśmy zaproponowali, w tym sensie, że decyzję tymczasową - nam z wielkim trudem to słowo przechodzi przez gardło - podejmowałby dyrektor w porozumieniu z radą pracowniczą, radą załogi, tam gdzie one istnieją. A jeżeli żadnego z tych dwóch podmiotów nie ma w zakładzie pracy, to wtedy stosowałoby się arbitraż, który by polegał na tym, że każda ze stron wyznaczałaby jakąś tam ilość przedstawicieli równą, powiedzmy dwóch. Przy czym nie byliby to członkowie związku zawodowego. Bo jeżeli by to byli członkowie tego związku zawodowego, no to sprawa by się sprowadzała w istocie do tego samego.</p>
<p>Byłyby to osoby postronne wobec tych związków zawodowych i decyzja tego ciała, byłaby decyzją wiążącą dla obydwu związków. Przy czym dotyczy to marginesowego problemu tych zakładów pracy, gdzie nie występują podmioty, o których, żeśmy mówili.</p>
<p>Taka byłaby nasza propozycja wstępna. Powtarzam, nie dyrektor tylko dyrektor w porozumieniu z radą pracowniczą.</p>
<p><em>Ob. Alojzy Pietrzyk:</em></p>
<p>A gdzie to zapiszemy - mam pytanie do pana Kaczyńskiego - ten wstępny arbitraż? To wtedy arbitraż w sytuacji zakładów pracy, w których nie działają rady pracownicze i rady załogi.</p>
<p><em>Ob. Lech Kaczyński:</em></p>
<p>W ustawie oczywiście.</p>
<p><em>Przewodniczący:</em></p>
<p>Dziękuję. Kol. Jagiełło proszę.</p>
<p><em>Ob. Stanisław Jagiełło:</em></p>
<p>Ponieważ nasza propozycja jest w tej chwili na powielaczu i za chwilę, jak sądzę, dostaniemy wszyscy, nie będę o niej mówił. Nawet już jest. Ale to już przewodniczący w tej sprawie.</p>
<p>Ja natomiast chciałem o innej rzeczy. Otóż wydaje mi się, że nie ma najmniejszej wątpliwości, wszystkie strony, które tu przy stole siedzą w sposób jasny i zdecydowany opowiadają się, że reformowanie gospodarki, reformy i jeszcze raz reformy. I nasi szefowie również na każdym kroku to podkreślają. Wczoraj przecież pan Lech Wałęsa również za reformą się opowiadał.</p>
<p>Co to w praktyce oznacza? W praktyce oznacza to, że nie ma już takich czasów, jak to bywało dawniej za dobrych czasów, że można było walnąć pięścią w stół, przymusić rząd, zażądać pieniędzy i później sami żeśmy tego żałowali.</p>
<p>Jeżeli dzisiaj popieramy reformę, to również opowiadamy się przeciwko jakby tym metodom. Dlatego też my szczególną wagę przywiązujemy do negocjacji. Ale żeby w sposób właściwy negocjować, dzisiaj działacze związkowi muszą w sposób znakomity orientować się w sprawach ekonomicznych, w sprawach zakładu, w sposobie tworzenia środków na wynagrodzenia. Orientować się w potrzebie załogi. Ponosić ryzyko podziału tych środków, według takiego uznania zgodnie z zasadą, jaka praca itd., itd. I te nasze starania o tą wspólną reprezentację, czy też wspólne przedstawicielstwo właśnie są podyktowane tym, że w takiej metodzie znajdzie się czas na to, żeby nasi koledzy w zakładach pracy stali się, nie od razu, jednak partnerami do negocjacji. Natomiast walenie pięścią w stół, budowanie barykad, sami wiemy doskonale, że jest to droga donikąd.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Kto następny?</p>
<p>Proszę bardzo.</p>
<p><em>Ob. Stanisław Majewski:</em></p>
<p>Ja przyznam, że mam mieszane uczucia, czy osiągnęliśmy tutaj postęp, czy w dalszym ciągu znajdujemy się w głębokim impasie. Bo z jednej strony w wielu sprawach mamy jasność, ale ciągle z tą wspólną reprezentacją tej jasności nie ma. Chociaż tu wydaje się, że następuje jakieś zbliżenie stanowisk, że taka reprezentacja powinna być.</p>
<p>Ja osobiście chciałbym się odnieść do propozycji rządowej, przedstawionej przez ministra Kwaśniewskiego. I powiem, że osobiście nie widzę tutaj wielkich zagrożeń dla związków zawodowych, dla ich tutaj samodzielności. Bo jeśli będzie uzgodnione stanowisko, to wówczas sprawa jest jasna. Natomiast największym problemem, problem powstaje wtedy, kiedy tego stanowiska wspólnego nie będzie. I to może hamować tutaj cały proces, paraliżować działania zakładu.</p>
<p>Dlatego wydaje mi się, że powinniśmy jednak wprowadzając pewne zabezpieczenia, tak jak to zaproponował pan Kaczyński, żeby jeszcze tutaj poszerzyć ten udział czynnika społecznego przy podejmowaniu takiej decyzji na wypadek braku wspólnego stanowiska, ale na ten okres przejściowy musimy znaleźć jakieś rozwiązania, które pozwoliłyby dyrektorowi jednak prowadzić normalną działalność w zakładzie. Chodzi tutaj przede wszystkim o gospodarkę i ekonomikę. My tutaj, nasze rozmowy się przeciągają, opinia społeczna ciągle oczekuje na efekty. I chyba byłoby niedobrze, gdybyśmy z powodu, moim zdaniem tak niewielkich różnic, nie osiągnęli zgody. Przynajmniej w dniu dzisiejszym, a czeka nas jeszcze następna, bardzo ważna sprawa, pluralizmu związkowego na wsi.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Proszę bardzo kolega.</p>
<p><em>Ob. Tadeusz Rączkiewicz:</em></p>
<p>Ja muszę powiedzieć, że nie bardzo z moim przedmówcą się zgadzam. Ja wiem, że opinia publiczna czeka, ale my rozważamy sprawy tak ważne, że nie możemy, jak to się mówi pod wpływem chwili narobić czegoś ślepego, bo za taki pośpiech to się potem dwa razy płaci.</p>
<p>Mnie co prawda również niepokoi to, że dotychczasowa dyskusja schodzi na takie boczne tory momentami, bo tak się trochę przepychamy o te reprezentacje. W każdym razie, ja takie sobie zadaję pytanie. Skoro my mamy działać w pluralizmie związkowym - bo my tak w zasadzie to mówimy o dualizmie, a nie o pluralizmie, skoro mamy działać w pluralizmie związkowym na zasadzie partnerstwa, a przecież o tym stale powinniśmy pamiętać, to ja nie rozumiem właśnie te opory przed tworzeniem, przecież nie - stałych, a doraźnych , tylko doraźnych wspólnych reprezentacji i to w najważniejszych sprawach. To właśnie mi to każe zadać pytanie, kogo my naprawdę chcemy reprezentować? Czy aby nasze załogi i czy tu aby o ludzi naszych chodzi? Ja rozumiem pluralizm jako nie cel sam w sobie, ale uważam, że powinien on służyć dobru nadrzędnemu, całej naszej załodze. To nie jest partykularny interes jednej strony czy grupy zawodowej. To co koledzy tu przedstawiają - gotowość jest rezygnacji z dotychczasowych tak trudno osiągniętych całymi latami uprawnień stanowiących - daje dużo do myślenia. Ja bym chciał wiedzieć jakie by było tutaj zdanie naszej bazy i waszej, i naszej kiedy by się dowiedziała i usłyszała, że my po prostu chcemy zrezygnować z uprawnień stanowiących związki zawodowe na rzecz dyrektora czy w ogóle szeroko rozumianej administracji. Kolega Kaczyński przedłożył również moment przekazywania częściowo władzy tutaj w ręce rady pracowniczej, a toć przez tyle lat żeśmy z tym walczyli, że ta rada pracownicza to ona ma przewagę nad nami dlatego, że ona ma uprawnienia stanowiące, a większość naszych uprawnień jest opiniujących i nagle mamy się zgodzić na to, żebyśmy oddali prawa również radzie pracowniczej.</p>
<p>Tak że ja uważam, że nie mogę podzielić niestety poglądu tutaj, żebyśmy my - myśmy zresztą zaproponowali wyjście, którym byłoby referendum całej załogi, oczywiście referendum, które powinno wynik... wynik referendum w każdym razie powinien obowiązywać strony.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję.</p>
<p>Ja wobec tego chciałbym przedstawić faktycznie stanowisko delegacji, żeby ruszyć z miejsca, mianowicie zostało ono rozdane, to znaczy propozycje, stanowisko naszej delegacji, do którego trochę błędów przy przepisywaniu..., ale sprowadzałoby się do tego, że w sprawach uprawnień stanowiących związków zawodowych, wymagane jest zajęcie wspólnie uzgodnionego stanowiska przez powołane w tym celu przedstawicielstwa związkowe, działające na terenie zakładu pracy. W wypadku braku zgodności poglądów przedstawicielstwo związkowe rozpisuje wśród załogi referendum z dodatkiem wynik referendum obowiązuje strony.</p>
<p><em>Ob. Lech Kaczyński:</em></p>
<p>Ja zacznę od końca jeżeli wolno. Chodzi o to referendum. Panowie to jest rozwiązanie, które wydaje się bardzo demokratyczne, angażuje całą załogę, ale tutaj są dwie podstawowe trudności.</p>
<p>Po pierwsze ja sobie na przykład referendum w sprawie regulaminu pracy nie wyobrażam. Jak to zrobić? Chciałem się zapytać.</p>
<p>A po drugie panowie ja sądzę, że ja to mówię co wy dokładnie wiecie, mianowicie przecież referendum to jest rozwiązanie, które spowoduje zawsze ten sam efekt. Powiedzmy spór może generalnie dotyczyć dwóch spraw między stronami albo ileś więcej, bo w naszych warunkach obecnych przy inflacji to jest zawsze normalnie więcej, realnie to może być mniej, ale nominalnie w liczbach to jest więcej - albo jak podzielić.</p>
<p>To są dwie sprawy. Otóż wynik referendum w załodze dotyczący ile więcej no to zawsze jest jasny, ci którzy dają więcej. Natomiast wynik referendum w załodze jak podzielić przy naszych nastawieniach zawsze będzie równo, to znaczy w stronę równości. Musimy brać tutaj pod uwagę określoną rzeczywistość. To rozwiązanie z tym referendum jest rozwiązaniem głęboko licytacyjnym. To jest rzecz pierwsza, bardzo głęboko licytacyjnym. A jeżeli chodzi o drugi jego aspekt jest rozwiązaniem egalitarnym i tutaj chciałbym się zastrzec, ja sobie zdaję sprawę, że teraz załogi mają bardzo uzasadnione zarzuty co do sposobu podziału. Że nadzór, powiedzmy mówiąc delikatnie nie zawsze cieszy się zaufaniem załogi, nie zawsze został dobrany na zasadach tak jak powinien, a zarabia powiedzmy sobie dużo więcej, często nie mówię zawsze, ale często nie posiadając odpowiednich kompetencji i to budzi zrozumiały opór, ja się z tym zgadzam.</p>
<p>Natomiast generalnie rzecz biorąc ta tendencja egalitarna jest bardzo głęboko antyreformatorska. Bardzo głęboko antyreformatorska no i to rozwiązanie ją cementuje bardzo zasadniczo. Natomiast jeżeli chodzi o pozostałą część propozycji, my naprawdę byśmy chcieli tutaj dojść do jakiegoś kompromisu, ale trzeba wziąć pod uwagę, że ona po prostu niczego nie zmienia, to my tutaj, żeśmy już dwukrotnie nasze stanowisko zmieniali, próbując znaleźć porozumienie z jedną i z drugą stroną. Natomiast to rozwiązanie w istocie niczego nie zmienia. To wszystko, dziękuję.</p>
<p><em>Przewodniczący:</em></p>
<p>Proszę bardzo kolega Jagiełło.</p>
<p><em>Ob. Stanisław Jagiełło:</em></p>
<p>Ja bym nie zgodził się z panem Kaczyńskim w tej kwestii referendum. To znaczy kolega Kaczyńska wyszedł z takiego założenia, że uprawnieniami stanowiącymi związków zawodowych jest również prawo do ustalania wysokości płac. Przecież to nie to, związek zawodowy jedynie może domagać się, żądać nawet, a uprawnienia stanowiące jest to po pierwsze decyzja organu przedsiębiorstwa, czyli dyrektora i z drugiej strony sytuacja ekonomiczna, czyli posiadane środki, tak że nie jest to... nie może być sytuacji takiej, że związki w ramach uprawnień stanowiących będą prezentować w drodze referendum przebijać się żądaniami płacowymi.</p>
<p>Zgodziłbym się natomiast gdybyśmy dyskutowali o rozdziale mówiącym o sporach zbiorowych, gdzie być może na tle sporów zbiorowych będą żądania, ale tylko żądania. Natomiast nie żadne uprawnienia stanowiące. Uprawniania stanowiące nie dotyczą wysokości płac, a właściwie dotyczą jedynie podziału tego, to znaczy wzięcia na siebie odpowiedzialności - jaka grupa dostanie więcej, jaka mniej i wydaje mi się, że to zaproponowane referendum jest tutaj rozwiązaniem dobrym. Natomiast to rozwiązanie również ochrania związki zawodowe przed tym, że decyzje będzie podejmował organ przedsiębiorstwa, jakim jest dyrektor lub inne organy jeżeli akurat w międzyczasie dyrektora by tam zabrakło. Natomiast nasze stanowisko, które żeśmy w tej chwili przedstawili uważamy, że wychodzi naprzeciw ,bo i jest to wspólnie uzgodnione stanowisko i jest zmieniona formuła z reprezentacji na przedstawicielstwo, i jest formuła jasno określona, że jest to przedstawicielstwo powołane tylko w jednym określonym celu, a zatem nie jest to żadne ciało statutowe oraz nie zapominajmy o tym, że na poprzednich spotkaniach mówiliśmy o tzw. samoograniczeniach i jeżeli ktoś nam tutaj wyjdzie znowu, że przepraszam pan profesor akurat może zaatakować, że to jest właśnie niezgodne z konwencją, bo jest ten kaganiec, ale sądzę, że my sobie sami jak gdyby ten kaganiec zakładamy, czyli w ramach samoograniczenia chcąc uchronić zakład pracy przed takimi niepożądanym zjawiskiem, o którym tutaj mówili również koledzy z „Solidarności” wyrażamy zgodę. Możemy oczywiście rozważyć, jak długo będzie ten zapis. Pamiętajmy, że jedna i druga strona powiada, i strony rządowa również, że za jakiś czas trzeba będzie tę ustawę gruntownie zmienić. Za jaki czas za rok, za dwa? Zobaczymy i wówczas być może „abarotno” temat ten stanie i zebrane doświadczenia pozwolą nam na zmianę tego zapisu lub pójście zupełnie w innym kierunku.</p>
<p>Dziękuję.</p>
<p><em>Przewodniczący:</em></p>
<p>Bardzo proszę prof. Zieliński.</p>
<p><em>Ob. Zieliński:</em></p>
<p>Ja mam pytanie. Chciałbym zapytać co panowie rozumieją przez kompetencje czy uprawnienia stanowiące. Ponieważ nie jest to termin ustawowy, tylko jest to termin taki powiedziałbym raczej języka prawniczego, język może nawet nauki prawa, więc co panowie przez to rozumieją. Jakie to kompetencje konkretnie w języku ustawy - w rozumieniu prawa, bo takiego terminu w ustawie w gruncie rzeczy nie znajdujemy.</p>
<p><em>Ob. Stanisław Jagiełło:</em></p>
<p>Jeśli można. Oczywiście są takie i chciałbym - to znaczy wszystkie takie sformułowania, które wymagają uzgodnienia, czyli zgody, bez zgody związku nie można czegoś tam zrobić.</p>
<p>Drugi element to są pewne funkcje, które z tym także się wiążą, na przykład kontrolne, że dyrektor jest zobowiązany raz co najmniej w roku złożyć związkom zawodowym w jakichś sprawach sprawozdanie.</p>
<p><em>Przewodniczący:</em></p>
<p>Kto chciałby zabrać głos? Minister Nawacki.</p>
<p><em>Ob. Lesław Nawacki:</em></p>
<p>Ja chciałem właściwie bardzo mocno poprzeć tę warstwę wypowiedzi, która poddawała zasadność odwołania się w przypadku rozbieżności stanowisk związków zawodowych do instytucji referendum. Ale na początek ponieważ nie wszyscy uczestnicy grupy roboczej akcentują konsekwentne stanowisko, które w trakcie obrad tej grupy roboczej akcentowali. Więc ja sobie pozwolę także na refleksję, której nie snułem głębiej podczas obrad grupy roboczej. Mianowicie, że rzeczywiście nasza trudność dotycząca wypracowania tutaj mechanizmu wspólnego stanowiska związków zawodowych w sytuacji wielości związków działających w zakładzie pracy bierze się także i stąd, że niektóre uprawnienia związkowe, zapisane są w różnych przepisach prawa pracy w sposób, który był dostosowany do sytuacji monizmu związkowego. Nie ukrywajmy tego. Bo przecież instytucja referendum, jako demokracji bezpośredniej musi być środkiem stosowanym nadzwyczajnie, bo sobie trudno wyobrazić, że te wszystkie uprawnienia i to jeszcze w takiej konwencji stanowiącej, o których przed chwilą powiedział pan przewodniczący Sosnowski, będą rozstrzygane w przypadku braku stanowiska w drodze referendum. Bo co?</p>
<p>W drodze referendum będziemy rozstrzygali, jaki ma być rozkład czasu pracy, jaka ma być pora nocna w zakładzie pracy? W drodze referendum będziemy wprowadzać system czasu pracy, który wynika z przepisów o zasadach stosowania czasu pracy, czy w formie referendum ograniczymy się tylko do rozstrzygnięć tych pryncypialnych wątpliwości, które np. uniemożliwiają rozstrzygnięcie problemów płacowych.</p>
<p>W związku z powyższym chciałem powiedzieć, że musimy do sprawy tego wspólnego przedstawicielstwa, albo lepiej, do sprawy braku wspólnego stanowiska związków zawodowych w wielu sprawach, w których podjęcie przez kierownika zakładu pracy jest potrzebne, uzgodnienie ze związkami zawodowymi, podchodzić moim zdaniem selektywnie. Droga rozgraniczenia kompetencji, które wymagałyby sięgnięcia po rozwiązania, które umożliwiłyby rozstrzygnięcie sprawy w sytuacji rozbieżności poglądów związkowych, musi być jednak tutaj bardzo precyzyjnie skatalogowane, wymienione ponieważ rzeczywiście sądząc po wypowiedzi pana przewodniczącego Sosnowskiego w odpowiedzi na pytanie pana prof. Zielińskiego, mamy tutaj, operujemy nieprecyzyjnymi pojęciami po prostu.</p>
<p>I myślę, że owa nieprecyzyjność zaważyła także na propozycji stanowiska delegacji OPZZ. Gdyby można było sprecyzować, w jakich kwestiach zajęcie wspólnego stanowiska jest wymagane zdaniem przedstawicieli OPZZ w drodze wspólnego uzgodnionego stanowiska przedstawicielstwa związkowego, bylibyśmy bardzo zobowiązani, ponieważ być może, że mielibyśmy uszczegółowiony obraz sytuacji w tym zakresie.</p>
<p>I jeszcze jedna sprawa. Otóż moim zdaniem to nie jest cała prawda, kiedy mówimy o tym, że - a padają takie wypowiedzi - istnieje podejrzenie, że strona rządowa, czy koalicyjno-rządowa dąży tutaj do uproszczenia sprawy i przydania uprawnień kierownikowi zakładu pracy kosztem wywalczonych przez ruch zawodowy uprawnień stanowiących w szczególności, w oparciu o nowelę z 1985 r.</p>
<p>Naszą intencją wyłączną, celem nadrzędnym jest doprowadzenie do realizacji w warunkach spokoju społecznego, zasady pluralizmu w zakładach pracy. I tak bym prosił nasze intencje odczytywać.</p>
<p><em>Przewodniczący:</em></p>
<p>Proszę bardzo kol. Wiśniewski.</p>
<p><em>Ob. Stanisław Wiśniewski:</em></p>
<p>Jeśli można, chciałbym się odnieść do dwóch dokumentów, do dwóch propozycji, jakie dzisiaj zostały nam przedstawione do rozważenia.</p>
<p>Jeden dokument przez powołaną na poprzednim spotkaniu grupę roboczą, jak również odnieść się do propozycji przedstawionej nam przez kolegów z „Solidarności”. Panie ministrze, ja mówię, a jak pan mówi to ja słucham.</p>
<p>W dokumencie przedłożonym przez grupę roboczą, jest następująca treść: Zawarcie porozumienia o wprowadzeniu zakładowego systemu wynagradzania, zakładowej umowy zbiorowej, a także ustalenie obowiązujących w zakładzie regulaminów nagród i premiowania oraz ustalenie zasad wykorzystania funduszu socjalnego i mieszkaniowego, w tym podział środków z tych funduszy na określone cele, wymaga wspólnego stanowiska związków zawodowych.</p>
<p>Z tym się grupa robocza zgadza. Jeśli mogę tak... Bo chciałbym dojść do pewnego sprecyzowania naszego stanowiska, czy można tak sądzić, panie profesorze? Że ta treść jest zgodna i do przyjęcia dla naszych stron.</p>
<p><em>Prof.                    :</em></p>
<p>To było uzgodnione na zespole roboczym.</p>
<p><em>Ob. Stanisław Wiśniewski:</em></p>
<p>Tak, w dalszej części chciałem przedstawić jednoznacznie stanowisko przedstawicielstwa OPZZ, że nie wyrazimy jakiejkolwiek zgody na oddanie pewnych kompetencji będących w tej chwili w rękach związków zawodowych trzeciej stronie, tzn. przedstawicielstwu kierownictwa zakładu pracy. I dlatego dalsza część tego sformułowania - zresztą zrozumiałem również i wypowiedź pana profesora, co jest dla nas nie do przejęcia. Koledzy zaproponowali nam, że zawarcie porozumienia o wprowadzeniu zakładowego systemu wynagradzania zakładowej umowy, a także ustalenia obowiązujących w zakładzie nagród regulaminów nagród i premiowania wymaga uzgodnionego stanowiska związków zawodowych.</p>
<p>Proszę w tej chwili na spokojnie czytać naszą propozycję. W sprawach uprawnień stanowiących możemy to zmienić, a wyspecyfikować, wymagane jest zajęcie wspólnego uzgodnionego stanowiska przez powołany w tym celu nie reprezentacje, przedstawicielstwo związkowe działających na ternie zakładu pracy. No w jaki inny sposób możemy dojść do uzgodnienia wspólnego stanowiska, kiedy nie będzie przedstawicielstw poszczególnych organizacji związkowych. Ja proszę przekładać to na praktyczny język, jak do tego trzeba dojść?</p>
<p>Ale co się stanie jeśli takiego wspólnego stanowiska nie będzie? Czy mamy to oddać w ręce kierownictwa zakładów pracy, czy odwołać się do rozsądku i woli załogi. W zasadniczych sprawach trzech czy 4, czy jest to co pan minister stara nam się tutaj wmówić, że jest to regulamin, nocna zmiana i premia motywacyjna za przyjście do roboty, czy za niepalenie. Nie o to przecież chodzi. Chodzi o podstawowe sprawy dla załóg w kwestiach płacowych i cały czas o to toczymy bój i zrzucamy na przemian sobie pewne koncepcje. Czy sprawa odwołania się nie do samorządu, który ma całkiem inną rolę, do spełnienia w przedsiębiorstwie, ale do załogi. Dwa razy w roku? Niech ona zdecyduje, jeśli my wspólnie nie możemy dojść do porozumienia. Ja sądzę, że ani to nie łamie żadnej z konwencji MOP, bo jest to doraźne wyłanianie przedstawicielstwa, które ma wypracować wspólne stanowisko, odchodzimy już od uszczegółowienia, jest to bardzo ogólne w tej chwili i sądzę, że dobrze by było gdybyśmy mogli jakoś zastanowić się, czy przeredagować jeszcze to, ale jest potrzeba, żebyśmy nie wyszli znowu z tej sali z patem, a żeśmy załatwili dużo chyba poprzez pracę tej grupy roboczej.</p>
<p>Dziękuję bardzo.</p>
<p><em>Przewodniczący:</em></p>
<p>Kto z państwa chciałby zabrać jeszcze głos w tej sprawie?</p>
<p>Minister Nawacki.</p>
<p><em>Ob. Lesław Nawacki:</em></p>
<p>Mam pytanie jak należy rozumieć sformułowanie wynik referendum obowiązuje strony.</p>
<p>Ale które strony? Chodzi tu o wspólne stanowisko związków zawodowych. Obowiązuje tych, którzy przeprowadzają referendum, a przeprowadzają przecież związki zawodowe, natomiast tam gdzie jest to uzgodnienie związków, jest to jednolite stanowisko wobec administracji.</p>
<p><em>Ob. Aleksander Kwaśniewski:</em></p>
<p>Nie ulega wątpliwości, że znaleźliśmy się w trudnym momencie, który być może będzie wymagał, aby powierzyć dalszą pracę grupie roboczej, lecz ja przyznam szczerze miałem nadzieję, iż to co grupa robocza wypracowała w tym wariancie drugim, jednocześnie z określeniem jakoby tego wyrzeczenia się, czy prowadzenia sporów zbiorowych, jeżeli tej decyzji nie ma - jest do przyjęcia. Takie wrażenie mieliśmy po dyskusji w grupie roboczej. Ale rozumiem, że dzisiaj nawet strony uczestniczące w uzgodnieniach w grupie roboczej jakby zweryfikowały swoje stanowiska więc być może trzeba tutaj szukać nowego rozwiązania i należałoby wrócić do mniejszego zespołu, bo sądzę, że w tym gronie będzie nam bardzo trudno uzgodnić stanowisko.</p>
<p>Dla nas, tak jak mówił to minister Nawacki, kwestią nie jest ograniczanie swobód związkowych, bo tutaj często jesteśmy o to obwiniani, ale przede wszystkim zapewnienie możliwości działania przedsiębiorstwa, a jednocześnie nie powodowała konfliktów. Pan prof. Zieliński mówi, że z jednej strony powołując się na rozstrzygnięcia bardzo ściśle prawne, co zrozumiałe, ale z drugiej strony mówi o kwestii wiary, która musi nam towarzyszyć w pewnych sprawach, uzgadniania stanowisk wspólnych związków zawodowych, przekazywania tych stanowisk, działania w imieniu załogi itd.</p>
<p>Więc chcę odpowiedzieć zupełnie uczciwie, że tej wiary z naszej strony nie ma i mało tego, uważamy, że przykłady z jakimi mamy do czynienia w tej chwili pokazują, że wszelka wiara byłaby bardzo złudna przynajmniej na obecnym etapie.</p>
<p>Być może w wyniku procesu trudnego, długiego będziemy mogli taką wiarę zdobyć, wszyscy, którzy w tym procesie uczestniczą, taką wiarę zdobędą, ale dzisiaj jej nie ma, dlatego chodzi o rozstrzygnięcia jasne, precyzyjne, logiczne, które byłyby zrozumiałe z punktu widzenia zarówno załóg jak i związków zawodowych, jak i dyrekcji zakładów pracy, jak i w końcu opinii społecznej, która również powinna wiedzieć według jakich reguł ta wspólna reprezentacja czy wspólne stanowisko jest wypracowywane - do jakiego momentu obowiązuje, a co dzieje się kiedy tego wspólnego stanowiska nie ma.</p>
<p>I to uwaga pierwsza. A więc tu z naszych oczekiwań, iż będą to regulacje jasne, choć możemy być oskarżeni o kazuistykę nie zrezygnujemy. Bowiem jest to na obecnym szczególnie etapie sprawa zasadnicza.</p>
<p>Druga natomiast dotyczy referendum. Ja nie chciałbym być podejrzewany o to, że zgadzam się z „Solidarnością”, choć nie widzę w tym nic złego, ale uznajmy, że pan Kaczyński prezentuje sposób myślenia uniwersytetu gdańskiego, jako student tej uczelni mogę się powołać na takie myślenie i uważam, że rzeczywiście referendum w kwestiach zasadniczych takich jak płacowe jest nie do przeprowadzenia w sensie praktycznym.</p>
<p>My jak pamiętacie drodzy koledzy i panowie mieliśmy doświadczenie z referendum w sprawach właśnie ekonomicznych przeprowadzonych bodajże w październiku 1987 roku i pamiętam własne rozmowy z dziennikarzami zagranicznymi, kiedy mówiliśmy - że co ma być przedmiotem tego referendum, więc oni ze zdziwieniem na nas patrzyli mówiąc, że niemożliwe jest, żeby takie referendum się udało. Oczywiście, że nie udało się, ponieważ nie ma możliwości takiego zadania pytania, które będzie pytaniem precyzyjnym, jasnym, a nie jedynie kierunkowym, które właściwie dopiero otwiera dyskusję między poszczególnymi zainteresowanymi stronami, bo jeżeli zadamy pytanie, czy chcemy podwyżki znaczniejszej czy mniejszej, to ja się tu zgadzam, że będzie odpowiedź jasna i po co tu referendum.</p>
<p>Podobnie rzecz dotyczy kwestii sposobu podziału będziemy jeszcze długo mieli do czynienia z tym egalitarystycznymi tendencjami, a więc w tym sensie referendum dobrze brzmi jako norma bardzo demokratyczna, jako pomysł niezwykle uprzedmiotawiający załogę, natomiast obawiam się i wyrażam te obawy bardzo jasno, że jest to po prostu nierealne z punktu widzenia samej praktyki przeprowadzenia referendum. Ale to tak tylko na marginesie jako głos w dyskusji.</p>
<p>Sugerowałbym panie przewodniczący, aby może przyjąć założenie następujące, iż w ciągu tych kilku godzin wymieniliśmy poglądy dotyczące wspólnej reprezentacji, mamy większość propozycji jakie zostały przez grupę roboczą przyjęte ewentualnie wymagają pewnych redakcyjnych zmian, tak zrozumiałem niekwestionowanie tych punktów uzgodnionych, artykułów uzgodnionych, natomiast sugerowałbym, aby wrócić do kwestii wspólnej reprezentacji w zapisach, które będą jednak szukały kompromisu między stanowiskami trzech stron.</p>
<p>Z naszej strony gotowość jak powiedziałem była przyjęcia tego stanowiska wypracowanego plus uwaga, którą zgłosiłem dotyczącą nie podejmowania działań sporu zbiorowego w trakcie działania tych tymczasowych rozstrzygnięć, ale jesteśmy tu gotowi, bo być może trzeba poszukiwać właśnie w stronę rady pracowniczej, samorządu nie wiem, natomiast uważam, że nie jesteśmy dzisiaj gremium, które może w sposób efektywny kontynuować tę dyskusję z konkluzjami i dlatego taki wniosek stawiałbym o przedłużenie mandatu dla grupy roboczej, która pracowałaby już nad tym zapisem dotyczącym wypracowywania wspólnego stanowiska.</p>
<p>Dziękuję.</p>
<p><em>Przewodniczący:</em></p>
<p>Dziękuję. Kto chciałby zabrać głos?</p>
<p><em>Ob. Lech Kaczyński</em> /?/:</p>
<p>Tylko w sprawie technicznej.</p>
<p>Tutaj już dwukrotnie padł delikatnie sformułowany zarzut, że nie wszyscy członkowie grupy roboczej konsekwentnie bronią tego stanowiska, na które zgodzili się, w trakcie obrad samej grupy.</p>
<p>Ponieważ zdaję sobie sprawę, że to dotyczy między innymi mojej osoby, to ja chciałem tutaj jasno powiedzieć i prof. Zieliński, i Jacek Merkel, i ja jesteśmy członkami pewnego zespołu, to jest sprawa zupełnie oczywista, żaden z nas nie jest przewodniczącym tego związku a i on by się musiał tutaj konsultować i poza tym ja wyraźnie mówiłem, że to jest wstępna z naszej strony zgoda. Tak że tutaj żadnego naruszenia reguł gry z naszej strony nie widzę. To wszystko.</p>
<p><em>Przewodniczący:</em></p>
<p>Dziękuję.</p>
<p><em>Min. Aleksander Kwaśniewski:</em></p>
<p>Jeżeli takie było zrozumienie naszych uwag oczywiście nie. Znamy hierarchie i jest podgrupa, grupa „podstolik”, „stolik”, „stół” itd., itd. strach myśleć, gdzie to się kończy.</p>
<p><em>Ob. Jagiełło:</em></p>
<p>Ja chciałbym jednak wrócić co tego referendum, żeby przynajmniej postarać się obronić tę zasadę. Otóż strona rządowa ze swojego punktu widzenia oczywiście ma rację, uważa, że lepsze byłoby rozwiązanie, że w sytuacji kiedy się związki nie dogadają, oczywiście dyrektor podejmuje decyzje, w końcu jednoosobowo odpowiada i trzeba to zrozumieć. Ale nikt właściwie nie podjął tematu, że przecież referendum to jest lekarstwo na strajki. Jeżeli załoga w drodze referendum wypowie się w swoich zasadniczych sprawach, to jest to lekarstwo na strajki. Co jest lepsze? Czy domaganie się czegoś przy pomocy strajków czy przy pomocy referendum? Uzgadnianie stanowisk w tych kluczowych sprawach.</p>
<p>I jeszcze raz mówię, że nie dotyczy to... możemy to zmienić, napisać w jakich sprawach, to referendum będzie przeprowadzane, ale nie wydaje nam się, że jeżeli wyniki referendum będą to jakakolwiek grupa pracownicza odważy się na strajk i stanie przeciwko całej załodze. Dziękuję.</p>
<p><em>Przewodniczący:</em></p>
<p>Dziękuję.</p>
<p><em>Minister Aleksander Kwaśniewski:</em></p>
<p>Ja przyjmuję, że być może nie starcza nam wyobraźni, aby zobaczyć, jak takie referendum może wyglądać. W związku z tym sugeruję, ponieważ materiał dowody jest duży otóż jeszcze dzisiaj trwają akcje strajkowe w przedsiębiorstwie komunikacji miejskiej w Sieradzu, w zakładach przemysłu dziewiarskiego „Sława” w Bolesławcu, w oddziale KPKS w Turku, w zakładzie materiałów ogniotrwałych w Rogoźniku, w zakładach wodociągowych i kanalizacji w Żarach i jeszcze mógłbym wymieniać całą listę, proponuję, aby na przykładzie jednym z tych zastanowić się jak takie referendum mogłoby wyglądać i jeżeli przekonamy się nawzajem, to jest dobre zadanie dla grupy roboczej tego rodzaju symulacja, to być może się przekonamy, bo może nam tylko po prostu brakuje wyobraźni.</p>
<p>Materiał jest, wiemy, możemy dojść do istoty sporu o co tam chodzi. Zaproponujmy to referendum tak jakby miało to wyglądać, a wtedy oczywiście możemy dyskutować nie w oparciu o wyobrażenie generalne, a o wyobrażenie bardziej szczegółowe.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Głos ma pan Krzyżanowski.</p>
<p><em>Ob. Jacek Krzyżanowski:</em></p>
<p>Ja nie wiem, w której stronie brakuje wyobraźni, natomiast chcę powiedzieć, że nasze związki na dzień dzisiejszy, a także koledzy z „Solidarności” w wielu zakładach prowadzą referendum w różnych sprawach. Często są to referenda nie dotyczące bezpośrednich uzgodnień z dyrekcją. Ale także są i takie, i przecież w gruncie rzeczy wiele zakładów pracy w tej chwili negocjuje systemy płacowe, porozumienia płacowe obowiązujące na rok i dłużej, i załogi wypowiadają się właśnie w formie referendum. I nie tylko wypowiadają się w tak prosty sposób, jak podzielić pieniądze, chociaż to też jest podstawowa sprawa, tylko nie w sensie czy dać więcej czy mniej, tylko na przykład czy pieniądze włożyć w stawki podstawowe, czy włożyć w jakieś tam dodatki. Poglądy załogi są różne i ja uważam, tutaj bym poparł mojego kolegę z delegacji OPZZ, który mówił właśnie o tym, że rzeczywiście znając nastroje załogi i związki zawodowe i administracja - wszyscy - wszystkie strony są w stanie lepiej reagować na zapotrzebowanie naszych pracowników w różnych kierunkach, bowiem w takich referendach często zadajemy pytania w sprawach naprawdę różnych i moim zdaniem jest możliwość jednak wypracowania i podjęcia właściwych decyzji poprzez wypowiedzenie się przez całą załogę.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Proszę bardzo kolega Frasyniuk.</p>
<p><em>Ob. Władysław Frasyniuk:</em></p>
<p>Ja chcę powiedzieć , że rzeczywiście sytuacja jest nienormalna i tutaj posłużę się jednym przykładem, to też jest w stronę ministra Kwaśniewskiego. W jednym z zakładów w Świdnicy załoga rozpoczęła strajk i ten strajk rozpoczął się przed takim referendum, było wspólnym wiecem. Na terenie tego zakładu znajdował się przypadkowo działacz regionalnej komisji wykonawczej, przypadkowo mówię, dlatego, że pracuje w spółdzielni, która wykonuje usługi wysokościowe w tymże zakładzie pracy i kiedy ci pracownicy się zorientowali, że strajk zeszli i wzięli w nim udział, w tym referendum zabrali głos. Zabrali głos w ten sposób, że do strajku nie doszło.</p>
<p>I wiecie państwo jak to referendum się skończyło? Administracja tego zakładu pozbawiła możliwości zarobkowania tego kolegi, czyli odebrała mu możliwość pracowania na terenie tego zakładu. Ja myślę, że po prostu sytuacja jest nienormalna. Takich przykładów z pana listy mógłbym mnożyć. Że w komitatach strajkowych są sekretarze komitetów partyjnych, neozwiązki, ludzie nie bardzo wiedzą...</p>
<p>/Głos z sali: może byśmy się przestali przezywać?./</p>
<p>Ja mówię o przykładzie Bolesławca.</p>
<p>/Głos z sali: a nam chodzi o nazwę neozwiązki./</p>
<p>Wy mówicie klaowe, związki, koledzy nasi mówią partyjne, to chyba się nie obrażacie, jesteście członkami tej partii więc - no więc dobrze, niech będą te związki.</p>
<p>/<em>Przewodniczący:</em> Proponuję jednak, żebyśmy merytoryczne dyskutowali./</p>
<p>Sytuacja jest oczywiście dość skomplikowana, bo jest też taka sytuacja w tej chwili, kiedy ludzie w zakładzie pracy widzą, że nie jest to walka o podstawowe interesy pracownicze, tylko wygląda na to, że jest to rozróba i że to jest rozróba gdzie indziej niż w zakładzie, gdzie indziej niż między związkami, a raczej rozróba w organizacji politycznej, czyli w partii i nie bardzo chcą brać udział w tej rozróbie i administracja zakładu idzie w sukurs komitetowi strajkowemu wyłączając prąd i powietrze. I na przykład jeszcze w dodatku są dodatkowe służby, które nie pozwalają, by na ten zakład mogli wejść przedstawiciele „Solidarności”, bo w tym zakładzie na przykład nie ma komitetu organizacyjnego, więc myślę, że tutaj raczej bym uważał, że poczucie odpowiedzialności jest i dlatego my bronimy się przed tym zapisaniem obligatoryjnym powstawania tych komisji.</p>
<p>Proszę zauważyć, że nawet jeśli zapiszemy, że powinna taka komisja powstać, to oczywiście na czas ściśle określony do rozwiązania jednego problemu, to nie mamy gwarancji, czy ta komisja powstanie. Wręcz przeciwnie podziałbym, że po tych doświadczeniach ostatnich 5 czy 7 lat część ludzi uzna, że jest to znowu narzucanie czegoś od góry.</p>
<p>My szanujemy swoich ludzi. Jesteśmy przekonani, że ci ludzie, którzy reprezentują „Solidarność” siądą w tych zakładach pracy i będą wspólnie uzgadniać stanowisko. Więcej - jeśli to będą wolne związki zawodowe to jeśli się nie dogadamy panowie, to ci ludzie nam wypowiedzą posłuszeństwo i to jest ten nacisk na nas, realny nacisk na nas, że jeśli się nie potrafimy dogadać, to ludzie zaraz się dogadają. Sprawa referendum po pierwsze nie powinna być zapisywana. To to jest nasze prawo, czy my zrobimy referendum, czy wiec, czy zrobimy otwarte zebrania, czy wspólne zebrania, gdzie będą przedstawiane argumenty, natomiast sprawa referendum ma dodatkowe zagrożenie. Bo dopuszcza do licytacji między nami.</p>
<p>I wtedy każdy z naszych związków będzie chciał na tym referendum licytować się i załóżmy, zaproponujemy „Solidarność” zaproponuje 150 złotych dostawki, no to powiedzą inne związki zaproponują 200 złotych. W wyniku referendum ustalimy 200 złotych z podwyżką 200 idziemy do dyrekcji i dyrekcja powie: 50 złotych. To panowie kończy się to czym? Natychmiastową akcją strajkową.</p>
<p>I myślę, że ten nasz zapis, który my proponujemy, żeby jakby wymusić na związkach zawodowych, przez wspólne stanowisko jest najlepszym sposobem załatwienia sprawy, bo to daje ludziom poczucie wolności, poczucie swobody, decydowania w jaki sposób powołanie tej wspólnej reprezentacji czy jest konieczne, czy może otwarte zebrania na których będziemy się licytować, czy dyskutować te sprawy? Ja przypominam -mamy ileś tam lat doświadczeń, w tym kraju się zmieniło wiele. Część moich kolegów wyrzucono z pracy, za to, że organizowali takie akcje protestacyjne, w których domagano się poprawy materialnej. Zostali wyrzuceni. Dzisiaj wyrzuceni zostali za to, że nie chcą brać udziału w tych akcjach. Więc lekko się ta sytuacja postawiła na głowie.</p>
<p>Proszę pamiętać, że są to ludzie często, którzy podnosili konsekwencje z działania w związkach zawodowych i wasz związek zawodowy często tego nie zauważał, nie brał tych ludzi w obronę, wręcz przeciwnie. Więc dajmy tym ludziom czas na to, żeby się dotarli. Życie pokazuje, że to się dociera, że w wielu zakładach do takiej współpracy dochodzi. Ja chcę powiedzieć, że w wielu zakładach jest też tak, że w tej chwili korzystają z radiowęzła dwa związki zawodowe, które przedstawiają swoje stanowiska. To się toczy, niezależnie od tego czy my tu zapiszemy czy nie. Jeśli zapiszemy to to będzie zapis konfliktowy, dla naszych ludzi w zakładzie pracy. To będzie znowu takie, bo oni są mądrzejsi, a nas uważają za baranów i muszą nam pokazać, bo po tym zapisie będziemy musieli się zastanowić, w jaki sposób powołać, w jaki sposób powołać tę reprezentację. Równo? Procentowo? Po prostu to jest tak, jakby przestajemy szanować tych ludzi, że oni się nie potrafią zorganizować.</p>
<p>Więc ja myślę, że proponowałbym zrobić coś takiego, że to nie jest sytuacja na komisje roboczą, dlatego że to są jakby różnice merytoryczne w dwóch zespołach, chociażby dotyczące tutaj różnic między OPZZ, a „Solidarnością”. My uważamy, że nie powinno być to obligatoryjne, że należy szanować ludzi i pozostawić im to we własnej decyzji.</p>
<p>Panowie uważają, że odwrotnie. W tym momencie nie możemy się dogadać, jedyne optymalne wyjście to jest takie, żebyśmy dzisiaj zakończyli i zastanowili się czy jest możliwe, bo tu widać, że nie będzie porozumienia. Natomiast w pozostałych sprawach myślę, że jest możliwość uzgodnienia.</p>
<p><em>Przewodniczący:</em></p>
<p>Dziękuję.</p>
<p>Czy ktoś przed obiadem chciałby zabrać głos? Proszę, ale krótko.</p>
<p><em>Ob. Jagiełło:</em></p>
<p>Ja nie będę polemizował tutaj z kol. Frasyniukiem, rozumiem jego rozgoryczenie. To wszystko co wnosi tutaj. Natomiast przy merytorycznych rozmowach na temat bardzo ważnych zapisów nie za bardzo to nam tutaj pomaga. Ja nie rozumiem jednego - „Solidarność” zgodziła się na nałożenie kagańca w postaci wspólnego stanowiska, tak czy nie? Jak to nie, przecież jest to zapisane, więc nie wracajmy już do tematu, zgadzamy się na nałożenie kagańca. Was tylko odrzuca ta wspólna reprezentacja albo przedstawicielstwo. To was odrzuca. Natomiast jak w sobie wyobrażacie w praktyce owo wspólne stanowisko. Każdy przyjdzie ze swoim rzuci na stół i co? Trzeba przy nim usiąść, rzeczywiście czy pojawi się kwestia ilu i kto. Wiadomo jaka siła jest danego związku zawodowego i analogicznie będzie to się działo w przypadku nazywamy to przedstawicielstwem. Naprawdę nie widzę tu żadnego niebezpieczeństwa takiego właśnie odbioru, że jest to takie już trzymanie za gardło. Kaganiec jest założony i przez was, i przez nas, i przez rząd, z tym że mówimy, że ma być już wspólne stanowisko, ale myśmy nałożyli kaganiec. To bądźmy konsekwentni i powiedzmy, że ten kaganiec i to wspólne stanowisko uzgadnia przedstawicielstwo związku na terenie zakładu.</p>
<p>Dziękuję.</p>
<p><em>Ob. Władysław Frasyniuk:</em></p>
<p>Jeśli można na dwa słowa.</p>
<p>Po pierwsze nie jest to kaganiec, po pierwsze to co my proponujemy to jest wspólne stanowisko w interesie wszystkich, którzy są w tym zakładzie pracownikami. Więc to nie jest kaganiec. To co pan proponuje, tę drugą część to niestety jest kaganiec, to jest obligatoryjne powoływanie tych komisji.</p>
<p>Chodzi mi o to, że szmatu historii, nie da się wykreślić. My nie współpracujemy od dzisiaj. Nas do tego stołu nie doprowadziła policja, ani minister Kwaśniewski za ucho, tylko żeśmy przyszli sami, dobrowolnie. Jestem przekonany i wiecie, wy państwo doskonale i my wiemy, i myślę, że wiele dyrektorów ukrywa ten fakt przed rządem, że do takich kontaktów dochodzi w większości przedsiębiorstw, dochodzi. Ja się dziwię temu co powiedział pan Jarliński, że usłyszał, że gdzieś tam „Solidarność” go chce zlinczować. Dziwię się, bo fakty są inne.</p>
<p><em>Przewodniczący:</em></p>
<p>No to koledzy, trzeba przyjąć stanowisko. Mamy o 14 obiad, a jest już po czternastej.</p>
<p>Zostało nam niewiele czasu, dlatego proponuję jeszcze po obiedzie jednak wrócić do sprawy i próbować jakoś zakończyć faktycznie jakimś kompromisem w tej sprawie.</p>
<p><em>Ob. Tadeusz Mazowiecki:</em></p>
<p>Ja tylko kolego przewodniczący chciałbym bardzo, żebyśmy jednak doszli do spraw rolników. Bo mają.</p>
<p><em>Przewodniczący:</em></p>
<p>Zdecydowanie tak. Z tym, że z tego co rozmawiałem z kolegami, tam jest sprawa zupełnie prosta.</p>
<p>Przynajmniej mamy takie relacje.</p>
<p>W takim razie idziemy na obiad i wracamy jeszcze na krótko po posiłku.</p>
<p>/Przerwa./</p>
<p></p>
<p>/Po przerwie./</p>
<p><em>Przewodniczący:</em></p>
<p>Wznawiamy obiady.</p>
<p>Kolega współprzewodniczący Mazowiecki gotowy? Drużyna gotowa?</p>
<p>Dotychczasowa dyskusja wskazuje, że nastąpiło istotne zbliżenie stanowisk, chociaż do końca nie możemy dzisiaj powiedzieć, że mamy jednolite. Są dwie możliwości rozwiązania. Korzystajmy z naszych fachowców. I wróćmy sprawę na grupę roboczą dla wycyzelowania już jakiegoś takiego przyjęcia stanowiska albo druga sprawa i drugie rozwiązanie, także możliwe, że wystąpi tu po prostu różnica poglądów, którą ujawnimy w dokumencie czy w komunikacie z tego naszego dzisiejszego posiedzenia.</p>
<p>Mówię o tym dlatego, że dalsze przedłużanie dyskusji stawia w trudnej sytuacji kolegów rolników indywidualnych, bo chcieliby nam się pochwalić jak szybko załatwili sprawę.</p>
<p>Więc prosiłbym tutaj współprzewodniczących o zajęcie w imieniu delegacji stanowiska, dlatego że dalsze prowadzenie dyskusji niewiele nam już zmienia.</p>
<p><em>Ob. Jagiełło:</em></p>
<p>Ja ponawiam wniosek - żeby przedłużyć mandat grupie roboczej, żeby ona pracowała nad formułami, które byłyby do przyjęcia, do zaakceptowania przez wszystkie strony, tym bardziej, żeby nie wpadać tutaj w nastrój defetyzmu, czy pesymizmu, jednak zbliżenie stanowisk jest, to znaczy wiemy, że jakaś forma wspólnej reprezentacji, wspólnego stanowiska powinny być wypracowane, chyba że mamy - jak dostanę coś przez ramię to wiem, że wchodzą nowe jakościowo elementy. Przepraszam.</p>
<p>Sugerowałbym, żeby przedłużyć pracę komisji roboczej.</p>
<p><em>Ob. T. Mazowiecki:</em></p>
<p>Ja jestem w kłopotliwej sytuacji, dlatego że powiedziałbym tak, na poprzednim zebraniu widać było to zbliżenie stanowisk. Na obecnym, no w tej sprawie poza inne sprawy na pewno tak, nie budzą kontrowersji, natomiast w tej sprawie właściwie jesteśmy brani tutaj w dwa ognie, tak bym powiedział, dlatego że w jednej sprawie zgadzamy się z jedną stroną, czy bliżej jesteśmy jednej w drugiej - bliżej drugiej - ja muszę powiedzieć, że nie wydaje mi się, że ta grupa robocza, która ma formułować no otrzymała od nas tutaj jakieś jasne stanowisko. To nie jest tylko kwestia sformułowań, to jest kwestia jednak szukania jakiegoś wyjścia. Więc jeszcze raz powtarzam, że my przecież odpowiadając na pytanie kolegi Kwaśniewskiego - jak sobie wyobrażamy rokowania - nie wyobrażamy sobie inaczej rokowań, jeżeli mówimy, że wymaga uzgodnionego stanowiska związków zawodowych, no to wyobrażamy sobie, że jest to od razu wskazówka z tym, że nie przesądzamy ustawy w jakiej formie ma być to realizowane, w każdym zakładzie pracy, ale wyobrażamy sobie, że te rokowania będą prowadzone tak żeby to uzgodnione stanowisko było przedstawiane dyrekcji.</p>
<p>Więc to jakby znajdujemy odpowiedź. To można tu jeszcze szukać jakiej. Precyzując tym kierunku.</p>
<p>To jest pierwsza sprawa. Druga sprawa - zgadzamy się, że w interesie załogi istnieje taki problem, żeby w interesie pracowników nie tylko - to nie jest sprawa tylko administracji, ale również w interesie pracowników, ażeby jakieś rozstrzygnięcia choćby tymczasowe podjąć można było, tylko nie uzgodniliśmy, nie jesteśmy w stanie w tej chwili jak widzę uzgodnić jak to podjąć. Więc nie wiem, zostawiam przewodniczącemu do rozstrzygnięcia, ale powiadam odesłanie na grupę roboczą obawiam się, że jest zabiegiem pozornym - bo to jest... oni się tam zablokują.</p>
<p><em>Minister Aleksander Kwaśniewski:</em></p>
<p>A może panie przewodniczący zgadzam się, że spór dotyczy kwestii bardziej zasadniczej, ale zostało tu zgłoszonych kilka propozycji, które moglibyśmy wariantowo spróbować omówić, pod warunkiem, że byłyby zapisane bardziej precyzyjnie. Bo to jest kwestia referendum zgłoszona - ja mówię o tej części nas zajmującej, nominalnie możemy zastanowić się nad konkretnymi formułami co by to miało oznaczać.</p>
<p>Była propozycja zgłoszona przez pana Kaczyńskiego dotycząca scedowania wtedy tej kwestii uzgodnienia na radę pracowniczą bądź samorząd. Też jest to temat, który może warto podrążyć, zobaczyć, czy to nie jest kierunek.</p>
<p>Jest w końcu ten automatyzm, który był zawarty we wstępnej propozycji zespołu roboczego, który z naszego punktu widzenia jak mówiłem jest najbardziej odpowiadający, ale przecież nie jesteśmy uparci. Natomiast nie wiem jak, bo byłoby bardzo niedobrze, nawet zakładając, że zespół roboczy nie osiągnie kompromisu, gdybyśmy tutaj dzisiaj, mając ograniczony nieco czas przełożyli tę dyskusję na zespół plenarny i kontynuowali ją z punktu wyjścia. To byłaby strata tempa, więc może zakładając, że zadanie dla grupy roboczej jest trudne, to zaproponować rozpracowanie kilku wariantów i dyskusję nad wariantami wtedy.</p>
<p><em>Ob. Stanisław Wiśniewski:</em></p>
<p>Jeśli można ja bym jednak skłaniał się w tym kierunku, że z uwagi na to, że są to propozycje ciepłe jeszcze, żebyśmy się mogli spotkać jednak w tej grupie roboczej, przygotować ewentualnie jeszcze zmodyfikowane propozycje wariantowych rozwiązań i wrócić z nimi tu. Bo jednak ta wymiana na żywo dzisiaj bez jakiejś w naszym gronie dyskusji w gronie kolegów czy też w gronie rządowym, bo ja słyszę tu zaraz jakieś głosy nie, trzeba, zastanowić się nad tym jeszcze i wróćmy do tego na następnym posiedzeniu.</p>
<p>Jesteśmy przyblokowani troszkę teraz.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję.</p>
<p><em>Ob. Tadeusz Mazowiecki:</em></p>
<p>No więc no… nie ma innego wyjścia niż przyjąć to stanowisko, ale chciałem jeszcze dwie sprawy. Pierwsza, żeby się wypowiedzieć w sprawie tego proponowanego przez pana ministra Kwaśniewskiego zapisu, żeby tu stanowiska była jasne, a druga sprawa to chciałem jeszcze poza tym całym pakietem, skoro o tym mówimy, o jednej sprawie powiedzieć, która umknęła powiedziałbym grupie roboczej, mianowicie to jest sprawa artykułu 60 ustawy o związkach zawodowych, tego artykułu, który no wstrzymywał do decyzji Rady Państwa uruchomienie pluralizmu związkowego.</p>
<p>Otóż my proponujemy jako najlepsze wyjście w tej nowelizacji uchylić w ogóle cały ten artykuł 60 w obecnej sytuacji.</p>
<p>W ramach małej nowelizacji i w ten sposób przywrócić - przy małej nowelizacji automatycznie, przy tych przepisach, któreśmy uzgodnili wchodzi w grę... już nie ma potrzeby podejmowania tej uchwały, pluralizm już jest z mocy ustawy faktem przy tej małej nowelizacji.</p>
<p><em>Przewodniczący:</em></p>
<p>Czyli rozumiem, że w tym momencie faktycznie jesteśmy zgodni co do tego, że spróbujmy jeszcze przedstawiając konkretne już zapisy dlatego może myśmy dzisiaj trochę na brudno to formułowali tak jak kol. Kaczyński podobnie i ja, przecież próbowaliśmy to jakoś na papier rzucić, ale wywołało to także pewne sprzeciwy, może nie tyle sprzeciwy, co prośby o wyjaśnienia ze strony pana profesora.</p>
<p>I dlatego uważam, że byłoby to rozwiązanie o tyle istotne, że tam siedzą już ludzie, którzy są bardzo biegli niż ogół siedzących przy stole jeśli chodzi o sposoby precyzyjnego formułowania.</p>
<p><em>Ob. Tadeusz Mazowiecki:</em></p>
<p>Więc ja myślę, że tak, tylko zgadzam się tu z kol. Sosnowskim, tylko jak powiadam przynajmniej dla tej grupy roboczej, wstępnie przynajmniej strona OPZZ i nasza powinna się ustosunkować do propozycji ministra Kwaśniewskiego w sprawie tych sporów zbiorowych no i chyba wszystkie trzy strony chciałyby wyrazić jakiś stosunek do tej sprawy art. 60.</p>
<p><em>Ob. A. Kwaśniewski:</em></p>
<p>Jeśli można. Nasza propozycja była konsekwencją tego zapisu, który by został wypracowany przez zespół roboczy. Ja wracam do całej konstrukcji myślowej. Chodzi o to, że jeżeli są sprawy, które muszą zapaść w zakładzie pracy na podstawie czy wspólnego stanowiska - czy opinii wspólnej reprezentacji, tego my nie rozstrzygamy, rozumiemy, że tutaj musi nastąpić porozumienie między związkami zawodowymi, to wszystko jest jasne, natomiast co jeżeli nie ma takiego uzgodnienia i tu padły różne warianty. Nasz wariant pierwszy to był taki, że jest podejmowana decyzja tymczasowa, trwają dalej rokowania, ale z tego względu jeżeli - i zgadzam się tutaj z panem Tadeuszem Mazowieckim, że przecież </p>
<p>ta tymczasowa decyzja to nie jest tylko wypełnienie obowiązku przez dyrekcję, ale często jest to zgodne z interesem załogi i z interesem przedsiębiorstwa, trwają rokowania, natomiast ponieważ ona może być przez jakiś związek kwestionowany ta tymczasowa decyzja to, żeby nie tworzyć nielogicznego układu, w którym związek podejmuje działania spór zbiorowy działania protestacyjne czy w najgorszym wypadku strajk, o to łamie całą konstrukcję i wspólnego stanowiska, czy wspólnej reprezentacji, a przede wszystkim negocjacji z dyrekcją.</p>
<p>Ale to jest jedno z rozwiązań. Możemy je wariantowo uznać, że jest to wariant pierwszy.</p>
<p>Wariantem drugim może być, że jeżeli nie ma wspólnego stanowiska mówię w trybie właściwym, uzyskanego, to wtedy jest kwestia co dalej. Była propozycja pana Kaczyńskiego, może rada pracownicza, może samorząd. Potraktujmy to jako wariant dwa.</p>
<p>I jest w końcu także propozycja złożona przez OPZZ, że jeżeli nie ma wspólnego stanowiska wypracowanego przez związki zawodowe to zwracamy się z referendum do załogi, która w drodze referendum określa wspólne stanowisko związków zawodowych, a nie wspólne stanowisko obowiązujące wszystkich.</p>
<p>A więc nazwijmy to wariantem trzecim. Nie wiem, bo w tej chwili wyobraźnia mi nie podpowiada, być może jeszcze jest jakiś wariant cztery, pięć lepszy od tych, ale chodzi po prostu o to, żeby jasno określić zasady tym bardziej, tu nie ukrywamy, iż z naszej strony są wątpliwości co do niekonfliktowości sytuacji dzisiaj w zakładach pracy, między związkami zawodowymi i jakby spokoju społecznego, które bez regulacji tak szczegółowych możemy uzyskać. Naszym zdaniem te regulacje są niezbędne.</p>
<p>I tak bym proponował, żeby postawić to jako zadanie dla grupy roboczej, rozpatrzenie tych wariantów i zaproponowanie rozwiązań, choć oczywiście zdaję sobie sprawę, że pozostaje kwestia sporna między związkami jednymi i drugimi, to znaczy czy to ma być wspólna reprezentacja czy wspólne stanowiska, ale przyznam szczerze że nie jest to chyba raczej spór o nazwę, ale również jako strona rządowa nie chciałbym się wypowiadać w tej kwestii.</p>
<p>Przyjmiemy każdy z wariantów ze zrozumieniem. Natomiast jeśli chodzi o art. 60 ja rozumiem, że konieczne jest tutaj oczywiście wprowadzenie tego jako tematu dla grupy roboczej zaproponowanie rozwiązania. Ja postaram się ustosunkować na logikę, to trzeba coś z tym oczywiście zrobić.</p>
<p>Proponuję, żeby to również wpisać do prac zespołu roboczego.</p>
<p><em>Przewodniczący:</em></p>
<p>Dziękuję bardzo.</p>
<p>Myślę wobec tego, że doszliśmy tutaj w tym wypadku do porozumienia, ale żeby uściślić sprawę proponuję, żeby po tych przemyśleniach i w tych propozycjach, trzy strony tak umownie nazwijmy, przedstawiły już sprecyzowane i przemyślane warianty zajęcia stanowiska w tej sprawie i grupa proponuje, żebyśmy ustalili od razu że do 10 wzajemnie wymienimy sobie te propozycje w poniedziałek, bo dzisiaj jest piątek.</p>
<p>Tak widzę najwcześniej.</p>
<p>Czyli my dopracujemy tutaj te nasze... koledzy sprecyzują i myślę, że minister także jeszcze będzie porozumiewał się ze swoją ekipą, także będzie chciał bardziej precyzyjnie określić to, co szczególnie wywoływało nasze dzisiejsze kontrowersje.</p>
<p>Poza tym niestety dość długo żyję na tym świecie i ta tymczasowość - tam padło takie sformułowanie - ona jest u nas najtrwalsza i dlatego boję się takich tymczasowych rozwiązań.</p>
<p>Byłaby zgoda współprzewodniczących?</p>
<p>Możemy oczywiście inny termin zaproponować, tylko ja chciałbym, żeby to ruszyło z miejsca.</p>
<p><em>Minister Kwaśniewski:</em></p>
<p>Przepraszam, ale nie za bardzo rozumiem ideę, a nie możemy się umówić, że ten zespół zaczyna pracę i tam wtedy szefowie tego zespołu wnoszą to jako stanowisko uzgodnione między nami, bo inaczej to będą papiery krążyć. Jeżeli minister Nawacki jest szefem naszej części to ta propozycja, którą składa jest uzgodniona ze współprzewodniczącym, z nami, żeby już nie tworzyć biurokracji.</p>
<p><em>Przewodniczący:</em></p>
<p>Wobec tego ustalmy kiedy, we wtorek się spotykają? Tutaj niektórzy koledzy we wtorek mają indeksację.</p>
<p>Ja rozumiem, że resorty pracują 7 godzin, ale my możemy popracować trochę więcej.</p>
<p><em>Ob. Kwaśniewski:</em></p>
<p>Kolego Sosnowski, dzień w którym ministerstwa w Polsce będą pracować tylko 7 godzin będzie dniem wielkiej szczęśliwości dla całego państwa.</p>
<p><em>Przewodniczący:</em></p>
<p>Ja nie powiedziałem o ministrach tylko o resortach.</p>
<p><em>Min. Nawacki:</em></p>
<p>Nauczony ciężkim doświadczeniem organizowania pracy grupy roboczej chciałbym się podzielić swoim doświadczeniem. Delegujcie panowie osoby, które dysponują czasem, ponieważ potem mamy taką sytuację, że my właściwie nie możemy pracować normalnie, bo ciągle nas coś limituje. Ja rozumiem, że każdy z nas jest obciążony, ale może nie do grupy ekspertów musi być ta jedna, która jest najbardziej obciążona.</p>
<p><em>Ob. Mazowiecki:</em></p>
<p>Ja bym proponował ponieważ jeszcze pewnie będzie jedna przerwa - nie, nie będzie - no to wobec tego cóż to może jeszcze uzgodnimy tutaj czas.</p>
<p><em>Przewodniczący:</em></p>
<p>Rzeczywiście uzgodnimy to jeszcze nie blokując czasu.</p>
<p>Myślę, że tutaj siedziba się znajdzie na taki zespół, tym bardziej, że to jest niewielki zespół, zwrócimy się wobec tego... tu musi spaść na mnie obowiązek jako przewodniczącego dzisiejszych obrad, żeby tę sprawę załatwić z administracją budynku.</p>
<p>Dziękuję bardzo. Wobec tego rozumiem, że minister Brol będzie referował tę sprawę.</p>
<p>Bardzo proszę.</p>
<p><em>Minister Jan Brol:</em></p>
<p>Więc proszę państwa, grupa robocza do spraw projektu ustawy o związkach zawodowych rolników indywidualnych wykonała podstawowe zadanie uzyskując porozumienie co do tego jak ma wyglądać ta ustawa. Mianowicie przyjęto, że ma to być ustawa możliwie krótka i po drugie nie powtarzająca tego co jest w innych ustawach. Stąd też poza takimi sprawami, które są oczywiste, że ustawa ta musi zawierać jak prawo tworzenia związku, gwarancje i granice wolności związkowej, elementy statutu, zasady i typ rejestracji, najważniejszy jest zapis, który wynegocjowaliśmy właściwie w formie już zapisu normatywnego. Propozycja mianowicie brzmiałaby, że związki zawodowe działające na podstawie niniejszej ustawy mają prawa i obowiązki jakie przepisy ustaw przyznają organizacjom rolników indywidualnych w zakresie reprezentowania i obrony praw, i interesów rolników.</p>
<p>A więc wszystkie te uprawnienia, a z tym związane często i obowiązki jakie są przewidziane dla społeczno- zawodowych organizacji rolników - czasami imiennie nawet wymienione, jak na przykład kółka rolnicze, czy Krajowy Związek Rolników miałyby również te związki zawodowe. Jest to więc generalne odesłanie wprost, a nie odpowiednio.</p>
<p>To po pierwsze, jeżeli dzisiaj uzyskają akceptację te założenia, wtedy grupa robocza mogłaby opracować projekt ustawy, który mógłby być kolejno dyskutowany czy przedłożony do akceptacji.</p>
<p>I druga sprawa, kółka rolnicze i inne społeczno- zawodowe organizacje rolników zachowują dotychczasowe uprawnienia z uwzględnieniem jednak zasad pluralizmu i równoprawności. To oznacza to, że wszystkie kółka rolnicze jak i zrzeszania branżowe nie mogą być pozbawione swych dotychczasowych uprawnień, a zatem zachowują je jak dotychczas z tym, że działać będą w ramach pluralizmu i pełnej równoprawności.</p>
<p>Kółka rolnicze i społeczno-zawodowe organizacje rolników zachowują sobie prawo przejścia na status związku zawodowego według przepisów nowej ustawy. To jest oczywiście tylko taka deklaracja, że z tego mogą skorzystać co nie oznacza, że jest to na dzień dzisiejszy deklaracja, że przejdą. Tylko że takie prawo mają.</p>
<p>I trzecie - w tej grupie roboczej brała udział także grupa dwuosobowa przedstawicieli branżowych zrzeszeń rolników, niezrzeszonych w Krajowym Związku Kółek i Organizacji Rolniczych, uczestniczyli oni zgodnie ze swoim pismem, które skierowali zarówno do pana redaktora Mazowieckiego, rozmawialiśmy w tej sprawie, jak i do ministra Kwaśniewskiego i w związku z tym także do kółek rolniczych i tutaj właściwie w wynik braku sprzeciwu, aby ich dopuścić - uczestniczyli także w tej grupie roboczej.</p>
<p>Dla nich jest jedna istotna sprawa, właściwie, mianowicie uważają, że powinni mieć prawo do rejestracji swoich struktur krajowych. Mają co prawda dzisiaj zrzeszenia, takie porozumienia ogólnokrajowe, ale nie podlegają one rejestracji. Nie mają osobowości prawnej, co im przeszkadza w normalnej działalności. Nie zgłaszają jednak na dzień dzisiejszy propozycji unormowań prawnych, zastrzegają się jednak, że w przyszłości gdy będzie nowelizowana ustawa o społeczno-zawodowych organizacjach rolników, no proponują czy postulują, aby ten wniosek został zrealizowany.</p>
<p>Z tego wynika, że na dzień dzisiejszy nie ma potrzeby nowelizacji ustawy o społeczno-zawodowych organizacjach rolników indywidualnych, taki wniosek nie padł z niczyjej strony, wystarczy więc dla uruchomienia pluralizmu związkowego na wsi opracowanie projektu ustawy o związkach zawodowych rolników indywidualnych w takim zakresie treściowym i przedmiotowym, jaki tutaj przedstawiłem.</p>
<p>Państwo otrzymali tę deklarację, te założenia które zostały przyjęte jednomyślnie. Dodać muszę, że prace tej grupy roboczej toczyły się w bardzo dobrej i życzliwej atmosferze.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Tu jest taka techniczna prośba, ażeby każdy zabierający głos przedstawiał się, bo okazuje się potem powoduje to kłopoty w stenogramach.</p>
<p>Proszę bardzo kto następny?</p>
<p><em>Ob. Artur Balazs:</em></p>
<p>Więc na marginesie tych ustaleń, założeń projektu ustawy chciałem powiedzieć rzeczy, które już zaistniały na posiedzeniu tej grupy roboczej. Jak według mnie bardzo słusznie dzisiaj na początku naszego spotkania zauważył pan przewodniczący Sosnowski ten zespół zajmuje się sprawami pluralizmu związkowego, a więc przede wszystkim z obrad tego zespołu powinien wychodzić ten wątek, pluralizmu i nie mieści się chyba w parametrach i rozmowach, jakie tu przeprowadzamy, żeby cokolwiek przeszkadzało temu pluralizmowi.</p>
<p>I właśnie na marginesie tego chcę powiedzieć o takiej rzeczy. Przed państwem jest list do Prezydium Sejmu przewodniczącego „Solidarności” rolniczej mojego szefa Józef Ślisza. Dowiedzieliśmy się, że jest przygotowany pakiet czterech ustaw dotyczących rolnictwa i że znajduje się on w Sejmie, po pewnych staraniach dopiero kilka dni temu udało nam się te ustawy otrzymać. W jednej z tych ustaw o funduszu socjalnym wsi zasady pluralizmu związkowego na wsi są rażąco łamane i nadal się utrzymuje w świetle projektu tej ustawy, która może już w tej chwili nawet jest przegłosowana - monopol instytucji kółek rolniczych na wsi, natomiast znaczną część tego funduszu 15% na mocy tej ustawy oddaję się w dyspozycje Krajowego Związku Kółek i Organizacji Rolniczych.</p>
<p>Na posiedzeniu tego zespołu - tej grupy roboczej, w której uczestniczył pan minister Brol i koledzy z kółek, żeśmy tę sprawę postawili i rozmowa wyglądała w ten sposób, że kolega przewodniczący Krajowego Związku Serafin stwierdził, że oni od początku byli przeciwni temu, żeby te kółka wskazywały tylko na ich monopol na wsi, i że to rząd wymógł na nich, żeby taki projekt wszedł i że oni zdecydowanie są przeciwni temu. W tej rozmowie taka sugestia wypłynęła nawet od kolegi, że jest posiedzenie prezydium w tym dniu wieczorem i oni tę sprawę przedstawią, i skierują - bo są współautorami tego projektu, skierują takie uwagi do Prezydium Sejmu, żeby jednak to zmieniać, że takie jest stanowisko, żeby ten tok zatrzymać.</p>
<p>Podaliśmy nawet możliwość skontaktowania się z nami, żeby ewentualnie przekazać decyzje jakie zapadły u kolegów tam na prezydium. No taka informacja do nas nie dotarła, w nocy wysłaliśmy teleks do Prezydium Sejmu na ręce Marszałka, który w swej sentencji stwierdza, że jeżeli takie ustawy są przyjmowane w tej chwili przez Sejm w czasie obrad Okrągłego Stołu, no to duch tych obrad jest wyraźnie podważany, że po prostu na to się nie godzimy, że szkodzi to całemu procesowi zmian jakie zachodzą w Polsce, a zwłaszcza w sprawie pluralizmu związkowego.</p>
<p>Do dziś odpowiedzi nie otrzymaliśmy. Ja chcę powiedzieć tu takie rzeczy, ponieważ wczoraj mieliśmy posiedzenie naszej krajowej rady, poszerzone prezydium i tam, bo dopiero to było pierwsze posiedzenie na którym to tak jasno wypłynęło, że taki projekt ustawy jest, nawet te założenia do projektu ustawy, które pan minister był łaskaw wcześniej przedstawić, były podważane, że w związku z tą ustawą o funduszu socjalnym podważano wiarygodność obrad Okrągłego Stołu i najsmutniejsze było to, że przedstawiciele jednej ze strony uczestniczących w tych obradach i przy tym stoliku, no na takie rozwiązanie się zgodzili i je de facto firmowali.</p>
<p>Ja wiem, że różne strony liczą na to, że jesteśmy odpowiedzialni i ta odpowiedzialność spowoduje, że nie będziemy tutaj radykalnie niektórych rzeczy stawiali. Nasza elastyczność jest ograniczona i mieści się w pewnym zakresie i potrafimy być również bardzo konsekwentni i twardzi, i trzeba się z tym liczyć. 0 legalizację związków walczyliśmy konsekwentnie osiem lat bez względu na konsekwencje tego, co nas w tym czasie spotykało i po prostu nie zgadzamy się, żeby elementem przetargowym legalizacji „Solidarności” było takie działanie Sejmu lub innych instytucji czy to rządowych, czy jeszcze innych, które przeczą temu co tu ustalamy, dlatego wnoszę o zajęcie stanowiska przez stolik do spraw pluralizmu związkowego w tej konkretnej sprawie.</p>
<p>Proszę o jasne stanowisko, bo będziemy przekazywali je kolegom. Koledzy zobowiązali nas do postawienia dzisiaj tutaj tej sprawy.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Kto w tej sprawie? Proszę.</p>
<p><em>Ob. Władysław Serafin:</em></p>
<p>Przypomnę, rolnik, członek Prezydium Rady Głównej Krajowego Związku Rolników.</p>
<p>Chciałem powiedzieć, że przedstawiciel instytucji, jaką jest „Solidarność” Rolników Indywidualnych, tak określił mnie jako instytucję, więc na zasadzie koleżeńskiego pozdrowienia, po prostu kolego przekształcasz moje słowa, bardzo mi przykro, jeżeli tak informujesz swój aktyw, to nic dziwnego, że takie decyzje ci każe tutaj prezentować.</p>
<p>Dla wyjaśnienia faktów historycznych związanych z tą sprawą.</p>
<p>Szanowni Państwo! Pierwsze, w ogóle dla porządku sprawy, proponuję, abyśmy najpierw się wypowiedzieli co do merytorycznego przyjęcia założeń do projektu ustawy, najpierw to - po prostu. Ewentualnie w dalszej kolejności dopiero rozpatrywać wniesiony tu pod obrady stołu wniosek kolegi Balazsa.</p>
<p>Ale muszę przypomnieć, że na spotkaniu grupy roboczej dosyć wyraźnie określiliśmy stanowisko naszej organizacji, w zakresie wnoszonego również na grupę roboczą na ten stół, też wniosku o to, żebyśmy zajęli stanowisko.</p>
<p>Ja reprezentowałem z kolegami organizację, która formułuje od ośmiu lat swoje wnioski w sposób wiadomy, w istniejących formułach prawa, struktur formalnych związkowych i u nas zapadają decyzje na gremiach i takie mamy obowiązek prezentowania na zewnątrz decyzji.</p>
<p>Dlatego nie mogliśmy wtedy zająć stanowiska. Jeżeli koledzy mają takie upoważnienia to zajmują.</p>
<p>Natomiast fundusz socjalny wsi jest funduszem, który ma zabezpieczać sprawy socjalne rolników polskich, nie Kółek Rolniczych, czytaj Rolników polskich i wsi polskiej, i nie wybiórczo, bez względu na kolor legitymacji i kolor skóry i poglądy, i wyglądy, tylko spraw chłopskich.</p>
<p>O ten fundusz chciały niektóre, a nawet i można powiedzieć partie, chciały go sobie przypisać, kiedy został już nawet stworzony. Organizacja nasza we wstępnej fazie projektu była pozbawiona tego prawa jako autor wnioskodawca, żeby mieć wpływ na niego. Stąd ostatnie miesiące, jeżeli ktoś śledził uważnie środki masowej informacji, staraliśmy się mimo skutecznej blokady tych środków, dla naszej informacji, staraliśmy się dotrzeć do wszystkich, poprzez słanie listów do generała, do marszałka, wszędzie słaliśmy, żądając, abyśmy mieli prawo dysponowania tym funduszem własnym. Dysponowania, to nie znaczy mieć księgowego, decydować o pieniążkach. Nie! Żeby rada narodowa wydała ten fundusz w takim celu, na jaki zostanie zaopiniowany przez reprezentację rolników. I dla porządku działaliśmy my, proszę bardzo, przecież każdy mógł wnosić, obywatele indywidualnie wnosili swoje uwagi różnego rodzaju.</p>
<p>Nieprzyjemnym będzie w dalszej naszej współpracy używanie formuły „monopoliści, instytucjonaliści”, prawda. My mamy chłopów w tej organizacji, kolego Balazs też się dopracujesz urzędników w związku tyle, że ci krwi napsują, bo sam wszystkiego nie zrobisz, musisz mieć maszynistki, sprzątaczki, już ich masz i nie mów, że my są zurzędniczali. Każda struktura musi mieć aparat administracyjny. Tak jakoś nie dostrzegamy tego; u innych widzimy brudną klapę, a u siebie prawda... ale przepraszam, to jest taka chłopska jakaś refleksja.</p>
<p>Dlatego fundusz socjalny wsi jest naszym chłopskim funduszem. Chcieliśmy mieć prawo dysponowania, no bo wtedy nikt inny nie chciał też mieć tego prawa. Proponowaliśmy nawet mocniejszy zapis teraz, że dysponentem są reprezentacje rolników indywidualnych, ale prawnicy i Sejm mówi, jakie. Jakie, jak społeczno-zawodowa jest praktycznie jedna naczelna reprezentacja. Jak będą inne, to dalej tak będzie.</p>
<p>W związku z tym proponuję przyjąć zapis z założeń do projektu ustawy i wtedy się zgodziliśmy. I dlaczego ciągle my jakoś wracamy, żeby się kółka opowiadały, deklarowały, a nie czytamy dokumentu, który podpisaliśmy. Tyko jako fachowcy go przeczytajmy.</p>
<p>To co pan minister Brol powiedział, zapis konkretny prawie że już ustawowy, bo on w ustawie będzie, związki zawodowe działające na podstawie niniejszej ustawy, mają prawa i obowiązki jakie przepisy ustaw, czyli wszystkich ustaw w tym państwie przyznają organizacjom rolników indywidualnych, czyli nie wymienia tu ani Kółek, prawda, ani „Solidarności”, tylko mówi się - ani tej ustawy, bo jest wiele ustaw w naszym kraju, które dają delegację Kółkom. W związku z tym myśmy powiedzieli, że każda organizacja, związek zawodowy, jaki powstanie, z mocy tej ustawy o związkach zawodowych otrzyma te same prawa, co istniejące dotychczas organizacje.</p>
<p>I uważam, że ten węzeł prawny, żeśmy tam rozstrzygnęli bardzo szybko i tym się chwalmy jako chłopi, że się szybciej dogadujemy, niż robotnicy prawda, bo jakoś myślimy na ziemi cały czas orząc i dlatego proponuję, żebyśmy nie tej kwestii... tą kwestię przyjęli z taką interpretacją, jaką ja państwu tu przełożyłem. My nie chcemy być monopolistami i jeżeli to jest w sensie prawnym do wstrzymania przez Sejm, zresztą my to wnioskowaliśmy, ja uważam, że jeżeli my jako „stół” damy precedens, jako chłop mówię, na chłopski rozum, damy precedens, że ten „stół” zaingeruje Sejm, to 15 innych „stolików” też zażąda w ogóle ubezwłasnowolnienia Sejmu.</p>
<p>Niech się toczy prawo, niech się toczy w tym państwie normalny proces gospodarczy, polityczny, społeczny, wszystko co tutaj wynegocjujemy, będzie się te błędy ewentualne naprawiało.</p>
<p>Przecież związkiem zawodowym Kółka Rolnicze też nie są już, a dopiero jesteśmy w trakcie kampanii zjazdowej i najprawdopodobniej ten zjazd przyjmie taką, a nie inną decyzję. W związku z tym my też jesteśmy na tym samym etapie co „Solidarność”. My też dopiero walczymy o prawa, jak największe prawa dla chłopów.</p>
<p>Dlatego proponowałbym nie występować, zresztą kolega Wołek się do tego szczegółowo odniesie, nie wyhamowywać tych inicjatyw, a z drugiej strony bardzo bym prosił, bo z naszej strony jak państwo jesteście świadkami, pada jedna rzecz. Jesteśmy szczęśliwi prawie że, zadowoleni, że rośnie mi partner prawda, ale ja też będę mógł mu patrzeć na ręce jak on chce mnie patrzeć na ręce. Po prostu mówimy, pluralizm na wsi jest potrzebny, a koledzy nie jesteście wdzięczni, raczej mówicie o Kółkach bardzo negatywnie. My cały czas mówimy, niekonfrontacyjnie, partnersko, nie mówimy, że „Solidarność” jest niepotrzebna, że jest jakaś taka, czy owaka. Uważamy, że ma prawo chłop tworzyć sobie takie struktury, jakie będą mu odpowiadały. Ale chłop ma prawo wybrać.</p>
<p>My jako tu tacy decydenci składamy tym chłopom polskim ofertę. Ofertę. Chłop sobie może wybrać Kółka, może...</p>
<p><em>Przewodniczący:</em></p>
<p>Przepraszam bardzo, ale chciałbym zwrócić uwagę, żebyśmy czasu się trochę trzymali, bo naprawdę my nie skończymy w czasie.</p>
<p><em>Ob. Władysław Serafin:</em></p>
<p>No ale jak zwykle, dla chłopów brakuje czasu, panie przewodniczący, no właśnie. Brakuje środków, pieniędzy, czasu i w ogóle możliwości mówienia własnym głosem.</p>
<p>Dziękuję bardzo.</p>
<p><em>Przewodniczący:</em></p>
<p>Można? Proszę bardzo.</p>
<p><em>Ob. Jan Wołek:</em></p>
<p>A więc Szanowni Państwo! Ja nie będę powtarzał - Wołek Jan, pierwszy zastępca przewodniczącego Rady Głównej Krajowego Związku Rolników, Kółek i Organizacji Rolniczych.</p>
<p>Nie będę powtarzał to co powiedział tutaj mój kolega Serafin. Pragnę tylko wspomnieć, że te założenia do projektu ustawy my wspieramy i sądzimy, że ponieważ i kolega Balazs tu nie kwestionował, sądzę, że są do przyjęcia.</p>
<p>Dlatego też uważam, że ten pluralizm na wsi już jest no dokonany.</p>
<p>Natomiast do tego pisma, które tutaj wpłynęło.</p>
<p>Szanowni Państwo! Ja mówiłem na pierwszym zespole, naszym zespole, bieg historii się toczy i produkcja idzie. My nie możemy wstrzymywać produkcji. Nie możemy wstrzymywać zaszłości, które zostały już przygotowane. Nowelizacja ustawy o ubezpieczeniach społecznych.</p>
<p>Czy możemy wstrzymywać zaszłości, które zostały już przygotowane? Nowelizacja ustawy o ubezpieczeniach społecznych rolników rodziła się przez okres dwóch lat. Myśmy o nią zabiegali, chłopi na to czekają. To jest poprawa tego co istniało, poprawa niekorzystnej ustawy. Czy ona nas zadowala? Nie zadowala nas. Ona nas jeszcze nie zadowala, ale w tej chwili tak jak chcemy nowelizować ustawę o związkach zawodowych, tak samo chcemy znowelizować ustawę o ubezpieczeniach rolników, przygotowując nowy projekt ustawy o ubezpieczeniach rolników.</p>
<p>I to przecież wypływa z korzyścią dla rolników, nie dla kogo innego. I dlatego wydaje mi się wstrzymywanie, no to tak jak gdyby mi ktoś chciał dawać, a ja raptownie odmawiam brania.</p>
<p>Sądzę, że tutaj koledzy z „Solidarności Rolników Indywidualnych” zrozumieją, że to przecież występujemy dla rolników, a nie dla administracji.</p>
<p>Jeśli chodzi o sprawę odnośnie tu uzasadnienia składek. Takie są składki jak określiła ustawa. Jak zmienimy ustawę - i liczę tu na wsparcie kolegów, współpartnerów, liczę, że przygotujemy naprawdę rzeczowy, solidny projekt nowej ustawy o ubezpieczeniach rolników. I będziemy się o niego bili, żeby nam Sejm zatwierdził.</p>
<p>Natomiast tych poprawek nie ma absolutnie potrzeby wstrzymywania ze względu na to, że one przynoszą absolutne korzyści w sytuacji, kiedy polskie rolnictwo na dzień dzisiejszy jest bardzo zagrożone.</p>
<p>Zresztą myśmy to przedstawili w dniu 22 lutego na spotkaniu z wicepremierem Olesiakiem, że w dalszym ciągu jeżeli będzie takie wstrzymywanie i nie usunie się tych zagrożeń, to prawdopodobnie gwałtownie spadnie produkcja żywności.</p>
<p>I sprawa funduszu socjalnego. Tak jak już podał kolega, sądzę, że ten zapis tutaj w założeniach jest realny, daje uprawnienia wszystkim. I znów - ten fundusz socjalny nie będzie przecież działał wybiórczo i proponujemy, żeby go nie zdejmować. Przecież przez osiem lat o to żeśmy walczyli. On nie jest też doskonały, my go będziemy później doskonalić. Natomiast my chcieliśmy się zaczepić przez osiem lat, żeby stworzyć coś dobrego dla tych rolników. Stwarzamy go, a będziemy go realizowali. I znów liczymy na wsparcie kolegów - współpartnerów z „Solidarności Rolników Indywidualnych”.</p>
<p>Dziękuję bardzo.</p>
<p><em>Przewodniczący:</em></p>
<p>Rozumiem, że jest to głos w kwestii formalnej.</p>
<p><em>                             :</em></p>
<p>Oczywiście nie mam zamiaru zabierać czasu ani głosu w sprawach rolników, zresztą zgodnie z tą konwencją, w której wyraziliśmy się na samym początku. Natomiast szanowni panowie, pismo które ja mam tu przed sobą, jest kierowane do Prezydium Sejmu na ręce Marszałka Sejmu, a nie do Okrągłego Stołu. A więc po prostu uważam, że skoro taki adresat jest, a więc do niego przecież należy kwestia wypowiedzenia się w tej materii, a nie do Okrągłego Stołu.</p>
<p>I tylko dlatego o tym mówię, ponieważ interesuje mnie po prostu sprawność prac tego gremium i nic więcej. Dziękuję.</p>
<p><em>Przewodniczący:</em></p>
<p>Dziękuję bardzo, Kolega Ślisz ma głos.</p>
<p><em>Ob.                      :</em></p>
<p>Ja w sprawie tych założeń nie mam nic do powiedzenia poza tym, że skoro przedstawiciele rolników, którzy są w naszej tutaj jakby to nazwać - delegacji, stronie, prawda, akceptują to tym bardziej my wszyscy jak najbardziej akceptujemy to.</p>
<p>Natomiast w sprawie tej ustawy, którą dzisiaj Sejm przyjmuje to jednak chciałbym zająć stanowisko dlatego, że wydaje mi się, że tu nie może budzić takiego zdziwienia, że ta sprawa jest przez kolegów wnoszona. Nie jest to zresztą pierwsza sprawa, kiedy pewien bieg spraw właściwie utrudnia czy stawia pod znakiem zapytania sprawy poruszane na Okrągłym Stole.</p>
<p>Ja rozumiem, że rząd musi rządzić, Sejm musi uchwalać ustawy. No ale przecież Okrągły Stół nie będzie trwał wiecznie, prawda. Został zakreślony jakiś wstępnie termin do 6-ciu tygodni w najgorszym razie. A więc ja myślę, że poczekanie troszkę z pełnymi aktami prawnymi dwa czy trzy tygodnie dłużej na pewno nie rozwala państwa i tej sprawy jakoś nie dewaluuje. Natomiast uchwalanie ustaw, które natychmiast trzeba nowelizować też nie za bardzo dobrze świadczy o jakichś zamiarach legislacyjnych.</p>
<p>A więc zwracam się z apelem do przedstawicieli rządu, żeby nie ponawiały się takie sytuacje dlatego, że rzeczywiście stawie to w sytuacji bardzo trudnej ludzi, którzy poważnie traktują te nasze obrady i to, że wspólnie tutaj dojdziemy do jakichś rozwiązań. To pierwsza sprawa z tym związana.</p>
<p>Druga, to jest taka, że nie jest tak, że można powiedzieć w stosunku do tej uchwały, o tym funduszu socjalnym, że tam wystarczy tylko powiedzieć, że automatycznie te przepisy przejmują inne organizacje. Dlatego, że tam jest expressis verbis wymieniona 15 proc. do dyspozycji kółek rolniczych. I to musi być uregulowane. To nie można powiedzieć - prawda, wobec tego - trzeba to jakoś rozwiązać. A więc sam automatyzm uchwalenia tej ustawy o związkach zawodowych rolników nie rozwiąże tego problemu.</p>
<p>W związku z tym, ja zresztą porozumiewałem się wcześniej z panem sekretarzem Śliwińskim, który jest przewodniczącym tego podzespołu rolnictwa i z panem ministrem Kwaśniewskim. I rozumiem, że chyba będę działał tu w duchu tych naszych rozmów, jeżeli zaproponuję, ażebyśmy dzisiaj przyjęli takie stanowisko, że tutaj wspólnie, że w tym projekcie ustawy o związkach zawodowych rolników indywidualnych znajdą się przepisy normujące, korygujące także tę uchwaloną ustawę o funduszu socjalnym wsi. To jest, wydaje mi się, możliwe do zrobienia.</p>
<p><em>Przewodniczący:</em></p>
<p>Dziękuję. Jeszcze tu kol. Ślisz prosił.</p>
<p><em>Ob. Józef Ślisz:</em></p>
<p>Ja zgadzam się, że fundusz socjalny jest potrzebny Tylko proszę panów - sami sobie wyobraźcie taką sytuację. Wy mówicie, że wyście o to walczyli itd., itd. Ale w tej ustawie z góry jest zapisane, że 15 proc. tego funduszu idzie na tą czapkę, jak my to nazywamy. I teraz mówicie, że w tej następnej ustawie będzie ten zapis, który będzie dzielił jak gdyby ten funduszu, że będą mogli wszyscy dzielić ten fundusz.</p>
<p>No to co - my mamy znów następny fundusz tworzyć? I jak go nazwiemy? No bo ja sobie tego nie wyobrażam, że na przykład za rok „Solidarność” będzie tworzyć następny fundusz, żeby znów te 15 proc. mogło wpłynąć na tę czapkę.</p>
<p>No pomyślcie tak sami logicznie, jak to można zrobić. To jest prawie niemożliwością. I ta nasza propozycja, która była w tym duchu, żeby tą ustawę zatrzymać na trzy miesiące, czy na ileś tam, ażeby ten Okrągły Stół się mógł skończyć i pewne rzeczy jak gdyby dopracować - to była wydaje mi się logiczna. Ale z tego jak nam tu dzisiaj z Sejmu doszły wiadomości nie ma rezultatów.</p>
<p>Następna sprawa, to jest sprawa ustawy emerytalnej. Nie wiem czy wszyscy się orientują, ale rolnicy, którzy tutaj są na pewno wiedzą, że nowa ustawa, która w tej chwili jest ustalana to doprowadzi do tego, że składka emerytalna przewyższy podatek gruntowy 2- albo 3-krotnie. No to to jest paranoja. Myśmy w 1981 roku wynegocjowali z Komisją Sejmową odpowiedni projekt ustawy emerytalnej, która nie obciążała tak rolników. I dlatego proponując tu w tej chwili ażeby ta ustawa emerytalna została jak gdyby zahamowana, myśmy mieli pewne propozycje, które by nie obciążały rolnictwa, a dawały jakiś efekt tym rolnikom na wsi.</p>
<p>I dlatego tutaj, z tego miejsca zwracam się do przedstawiciela rządu, ażebyśmy wydali jakieś takie wspólne oświadczenie, które by tym naszym tutaj, temu naszemu „stołowi” nie przeczyły te ustawy, które w tej chwili są wydawane. Dziękuję.</p>
<p><em>Przewodniczący:</em></p>
<p>Dziękuję. Tu kol. Majewski jeszcze.</p>
<p>O<em>b. Stanisław Majewski:</em></p>
<p>Ja oczywiście rozumiem obiekcje przedstawicieli „Solidarności Rolników Indywidualnych” co do niedoskonałości tych rozwiązań w tych dwóch ustawach, które są dzisiaj na posiedzeniu Sejmu.</p>
<p>Zjednoczone Stronnictwo Ludowe było jedną z tych stron, której bardzo zależało na szybkim wprowadzeniu tych ustaw w życie. I stąd uważam, że te racje, które wynikają z korzystniejszych rozwiązań w stosunku do wsi przeważają nad innymi racjami dotyczącymi wcześniejszych uzgodnień konsultacji itd.</p>
<p>Ja rozumiem, że trzeba będzie tutaj pewną poprawkę wprowadzić, bo trzeba będzie uwzględnić przy podejmowaniu ustawy o związkach zawodowych rolników indywidualnych w kwestii dysponowania funduszem socjalnym wsi, ale przecież te 15%, to nie są środki na utrzymanie jakiejkolwiek organizacji, a jest to po prostu sposób wyrównywania pewnych dysproporcji jakie istnieją w naszym rolnictwie. Oczywiście trzeba będzie wprowadzić rozwiązania, które by zapewniały wpływ na dysponowanie tym funduszem wszystkim organizacjom zawodowym czy społecznym, samorządowym w środowisku wiejskim.</p>
<p>Stąd przyjęcie, że dysponentem są rady narodowe jest chyba rozwiązaniem na dzisiaj sensownym. Trudno było w tym stanie prawa tworzyć już zapiski wyprzedzające i upoważniać organizacje, względnie używać ogólników, których potem trudno byłoby zidentyfikować, kto ma prawo się w tej sprawie wypowiadać, kto nie. To jedno.</p>
<p>W kwestii funduszu ubezpieczeń rolników. Oczywiście, na pewno te rozwiązania i wzrost składki wywołują uzasadnione obiekcje rolników, szczególnie młodych, którzy przez długi okres będą musieli opłacać składkę i dlatego uważamy, że trzeba będzie poszukiwać innych rozwiązań systemowych. Jeśli rząd powiada generalną reformę systemu ubezpieczeń społecznych to oczywiście w tym czasie musi się znaleźć także odpowiednie rozwiązanie w stosunku do wsi. To jest nie tylko kwestia składek, ale także kwestia obliczania podstawy wysokości świadczeń. Bo to jest też bardzo trudny problem na dzisiaj rozwiązywany w sposób niedoskonały. Ale powiedzmy, te korzystniejsze rozwiązania, wcześniejsze możliwości przekazania gospodarstwa, zwiększenie swobody dysponowaniem gospodarstwa do sprzedaży włącznie, zniesienie podwójnego ubezpieczenia, są rozwiązaniami bardzo oczekiwanymi przez wieś i opóźnienie procesu legislacyjnego byłoby na pewno odebrane niekorzystnie.</p>
<p>Chciałbym także zauważyć, że Sejm jest organem władzy, organem suwerennym i chyba nie byłoby wskazane, żebyśmy tutaj w tym gremium wypowiadali się w kwestii słuszności czy niesłuszności Prezydium Sejmu. Przecież my tutaj dyskutujemy pewne propozycje, które dopiero będą nabierać realnego kształtu i rozwiązań prawnych w normalnej drodze legislacyjnej, a nie powiedzmy, nasze tutaj postanowienia nie mają jeszcze mocy prawnej.</p>
<p>To tyle w tych dwóch sprawach i jeśli chodzi o założenia do projektu ustawy, ja osobiście uważam, że trzeba prowadzić prace zgodnie z tym kierunkiem określonym w założeniach, żeby można było szybko przygotować ten zasadniczy projekt.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Jeszcze w tej sprawie?</p>
<p><em>Ob.                      :</em></p>
<p>Ale ja prosiłem o głos, bo pewne niezrozumienie.</p>
<p><em>Przewodniczący:</em></p>
<p>Proszę bardzo. Kolega...</p>
<p><em>Ob.                      :</em></p>
<p>Po pierwsze chcę wyjaśnić, że są pewne nieporozumienia i bardzo mi przykro, że koledzy „Solidarności Rolników Indywidualnych” nie skonsultowali się z nami co do meritum sprawy. Po pierwsze nie jest zmiana ustawy, tylko jest nowelizacja ustawy. Na lepsze. I dlatego mówię, że pod tym względem będzie rozpatrywał Sejm nowelizację o cośmy się kilka lat bili.</p>
<p>Następna sprawa, sprawa funduszu socjalnego. Panie przewodniczący, ja bardzo proszę i pana przewodniczącego Mazowieckiego o zrozumienie, że są wiejskie dzieci, Że trzeba płacić za przedszkola, trzeba dawać zasiłki chorobowe i nie mamy z czego płacić. I ustawę my mamy o ubezpieczeniach, a nie mamy funduszu. Bo 40% funduszu odpisanego z podatku nie starcza na pokrycie. I dlatego z tego funduszu socjalnego będziemy pokrywali zasiłki chorobowe, będziemy dopłacali do dzieci, które w tej chwili nie mamy z czego pokryć i lnie mamy skąd wziąć. Rady narodowe nie mają pieniędzy.</p>
<p>Jeśli chodzi o... te 15% zostało zarezerwowanych na krajowy związek, nie na utrzymanie, tylko to jest na budowę sanatorium w Rabce dla dzieci chłopskich. A więc będzie nas to sanatorium kosztowało ponad 12 miliardów zł. A więc dlatego tutaj chcę wyjaśnić, żeby nie było nieporozumienia, że to nie jest na utrzymanie związku. Dlatego to nie cierpi zwłoki, żeby nam wstrzymywać. To wychodzi naprzeciw chłopom. Jeśli dopracujemy się jeszcze lepszych nowelizacji, bardzo proszę. Choć nie wierzę, żebyśmy cokolwiek postępu w tym zakresie w roku bieżącym zrobili. I dlatego tak bardzo proszę, żeby pod tym kątem było zrozumienie.</p>
<p>Jeśli chodzi o ten zapis, nic nie stoi na przeszkodzie, przyjdą koledzy z „Solidarności” będziemy wspólnie decydować, zresztą my już decydujemy. Czyli moje zebranie odbyło się 12 lutego i połączone było, spółka wodna, rada sołecka, kółko rolnicze, gminna spółdzielnia, bank spółdzielczy - czyli decydowaliśmy o tych sprawach na wsi. Ale czym mamy decydować jak pieniędzy nie mamy. I o ten fundusz dzieci proszą - chłopskie, my nie mamy w ogóle zabezpieczenia socjalnego dla chłopskich dzieci.</p>
<p>I dlatego tutaj czy to będzie opiniował taki czy inny organ, nam trudno w tej chwili toczyć walkę. I bardzo bym prosił, żeby pod tym kątem widzenia rozpatrywać, że my tu nic nie chcemy upiec. Proponujemy, żeby tego nie wstrzymywać, bo i tak to trwało ponad dwa lata zanim weszło pod obrady. Tłuczone było i wyrzucane. I tak nam przecież wszystkich punktów nie przyjęto na komisjach do nowelizacji ustawy o ubezpieczeniach. Przyjęto tylko 8 punktów, a myśmy zgłosili 12. Cztery nie przyjęto. I w związku z tym bardzo prosimy, żeby w tej chwili ten krok poprawy jeśli jest zrobiony, no to go zaakceptować i nie odrzucać tego, co nam ktoś chce dać. Bo to by tak wyglądało, kazali „okrągły stół” i proszę nie siać. Bo czekać jakie będą wyniki „okrągłego stołu”, Jeśli tu mamy możliwość zaczerpnięcia korzyści, my wstrzymujemy, żeby nie korzystać. Tak że bym bardzo prosił spod tym kątem widzenia rozpatrywać.</p>
<p><em>Przewodniczący:</em></p>
<p>Rozumiem, że zostały nam dwa głosy, bo faktycznie to już nas do niczego nie prowadzi. Przedtem prosił profesor i minister Kwaśniewski.</p>
<p>Bardzo proszę.</p>
<p><em>Ob. Tadeusz Zieliński:</em></p>
<p>Ja chciałbym krótko ustosunkować się tylko do jednej części, mianowicie do procedury, która została zastosowana przy uchwaleniu dyskutowanej ustawy. Merytorycznie nie chciałbym się na temat zagadnień dzisiaj tutaj poruszanych w tym punkcie wypowiadać, bo na tych sprawach się nie znam. Muszę jednak stwierdzić, że moim zdaniem akt ten został uchwalony, czy został skierowany pod obrady plenarne Sejmu w trybie, moim zdaniem przyspieszonym. Wskazuje na to zastosowanie uproszczonej procedury w zakresie zasięgnięcia opinii Rady Społeczno- Gospodarczej.</p>
<p>Jest faktem, że projekty w sprawach bardzo ważnych dotyczących istotnych problemów społeczno-gospodarczych są konsultowane z Radą Społeczno-Gospodarczą w pełnym składzie. Ta sprawa nie była na posiedzeniu plenarnym Rady Społeczno- Gospodarczej, ograniczono się w tym wypadku jedynie do uzyskania opinii zespołu roboczego. Uważam, że jest to pewien mankament. Naturalnie ta procedura jest czasem stosowana w przypadkach niecierpiących zwłoki, no ale myślę, że w tym przypadku nie było to uzasadnione, z przebiegu bowiem dyskusji dzisiejszej wynika, że treść ustawy dotyczy bardzo poważnych zagadnień społeczno-gospodarczych, których rozwiązanie może mieć bardzo doniosłe znaczenie dla prawidłowego funkcjonowania gospodarki rolnej. Mówiąc szerzej. Wypada żałować, że w tak doniosłej ważnej sprawie zastosowano przyspieszoną procedurę, formalnie jak powiadać stosowaną, dopuszczalną nawet, ale społecznie niewskazaną.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Minister Kwaśniewski proszę.</p>
<p><em>Ob. Kwaśniewski:</em></p>
<p>Wielce zasmucające w tej krótkiej dyskusji są dwa fakty. Po pierwsze, że dokumenty czytane są w sposób niedokładny i na tej podstawie kreowane są różnego rodzaju zarzuty, a po drugie, że ta podejrzliwość w naszych wzajemnych kontaktach jest tak wielka, że we wszystkim szukamy jakby podwójnego, potrójnego czy jeszcze nie wiem którego dna, podczas gdy sprawy są dużo prostsze i postaram się to wyjaśnić.</p>
<p>Zacznę od tego, że sprawy ustawy o funduszach socjalnych wsi mamy do czynienia z inicjatywą poselską. A więc tutaj strona rządowa nie ma żadnych możliwości wycofania czegokolwiek, ani wstrzymania, choć generalnie uważam, iż formuła, że na okres „okrągłego stołu” wstrzymujemy, że tak powiem wszelkie działania legislacyjne czy działania rządowe, jest niesłuszna. Mógłbym powiedzieć wręcz, że jedyną i najpewniejszą metodą jaką możemy dojść do tego, aby idea i myśli „okrągłego stołu” przełożyć na praktykę legislacyjną, są jak najszybsze wybory do Sejmu, wybór reprezentatywnych przedstawicieli opozycji i praca wtedy w Sejmie w poszczególnych komisjach nad kształtem poszczególnych ustaw. Lepszej rękojmi nie znam.</p>
<p>Ale przechodzę teraz do ustawy o funduszu socjalnym wsi. Po pierwsze - nieprawdą jest, żeby nie wiem jaki procent był wyznaczony na kółka rolnicze, że może być on przeznaczony na cele biurokracji związkowej czy jakiekolwiek inne. Czytam. Otóż, środki funduszu - mówi o tym art. 1 ust. 2 - fundusz jest przeznaczony na zaspokajanie potrzeb socjalno-bytowych rolników i członków ich rodzin, podlegających ubezpieczeniu społecznemu rolników indywidualnych i członków ich rodzin oraz osób korzystających z tego ubezpieczenia, a także na finansowanie innych celów społecznych określonych w ustawie.</p>
<p>Art. 3 określa te cele. Są to: 1 - dofinansowanie kosztów wypoczynku, 2 - dofinansowanie kosztów żywienia dzieci w szkołach, 3 - pomoc finansowa na działalność kulturalną, 4 - upowszechnianie oświaty zdrowotnej i kultury fizycznej, 5 - dofinansowanie kosztów zorganizowanych form opieki nad dziećmi, 6 - pomoc finansową lub rzeczową dla osób określonych w art. 1 ust. 2 będących w trudnej sytuacji materialnej, 7 - dofinansowanie kosztów budowy i modernizacji obiektów ochrony zdrowia, sanatoriów, domów wczasowych i domów rencisty, 8 - finansowanie innych celów socjalno-bytowych.</p>
<p>Informuję również, że ten centralny fundusz socjalny, o który podejrzewane są kółka rolnicze, iż przeznaczą na rozwój swojej biurokracji, znajduje się na odrębnym koncie, które może podlegać pełnej kontroli co do zgodności wydatkowania z celami określonymi w ustawie. A więc po pierwsze - niesłusznym jest podejrzenie, iż jest to zakamuflowana forma - ja przepraszam, mówię w tej chwili, także na podstawie domniemań, ale ta dyskusja skłoniła mnie do takiego sformułowania myśli - iż jest to tylnymi drzwiami wprowadzona dodatkowa forma dofinansowania kółek rolniczych albo jego struktur organizacyjnych.</p>
<p>Skąd ten pośpiech i skąd skrócona procedura, w Radzie Społeczno-Gospodarczej? Szanowni Państwo!</p>
<p>Otóż do tej pory finansowanie różnych celów socjalnych odbywało się na podstawie ustawy z dn. 15 listopada 1984 r. o funduszu gminnym i miejskim. To finansowanie na podstawie tej ustawy okazało się ze względu na wielkość kwot, jakie tam się znalazły niewystarczające. Mało tego, od 1 stycznia wyłączono z finansowania z funduszu gminnego celów socjalnych, co było powodem dla którego trzeba było przyjąć pilnie tę ustawę, ponieważ kilkadziesiąt tysięcy młodych ludzi - mówię o jednym tylko z przykładów - znalazło się bez dodatkowych środków, bez finansowania dodatkowego w postaci stypendiów, w postaci zasiłków.</p>
<p>Dlatego m.in. był ten pośpiech, aby można było ją jak najszybciej uchwalić i żeby nie było luki między 1 stycznia 1989 kiedy przestano te zasiłki młodym ludziom wypłacać - to jest kwota około 3 mld, 2,5 mld rocznie w całości, więc niebagatelna wbrew pozorom, a przyjęciem ustawy o funduszach socjalnych wsi.</p>
<p>I stąd ten pośpiech. On nie ma żadnego innego powodu, bowiem dyskutowano nad tą ustawą długo bardzo, wiele wątpliwości wyrażano, w końcu jest ona w Sejmie. I to tylko celem wyjaśnienia i uzupełnienia.</p>
<p>Natomiast jest oczywiście kwestia zrozumiała, że w momencie budowy tej ustawy, ze względu także na to, że inicjatorem były kółka rolnicze, ona była budowana pod taki obraz organizacji społeczno-zawodowych na wsi, jaki obowiązywał w owym czasie. Dzisiaj mamy nową, póki co mamy - możemy mieć nową sytuację, istnienie związku zawodowego „Solidarność” Rolników Indywidualnych. Dla strony rządowej nie ma żadnej wątpliwości, że fakt ten musi być uwzględniony - podkreślam, uwzględniony również jeśli chodzi o fundusze socjalne wsi. A więc musimy zastanowić się, mając już tekst przyjęty przez Sejm ustawy, w jaki sposób zapisać to odpowiednio w ustawie o związkach zawodowych rolników, aby można było tego rodzaju dostępność dla innych organizacji na wsi stworzyć.</p>
<p>I uważamy, że tak trzeba postąpić we wszystkich regulacjach, które dzisiaj powstają, ponieważ możemy, żebyśmy nie wiem jak sobie to życie nasze wyobrażali, to jak słusznie pan prof. Zieliński powiedział, jest ono bez porównania bogatsze aniżeli normy prawne, które nawet „najfachowszą” ręką mogą być wypisane, nie jesteśmy w stanie uwzględnić. Ja bym się nie obawiał tych zmian, nowelizacji. Natomiast chcę potwierdzić tutaj wolę polityczną rządu, aby wpisać tam gdzie trzeba, tak skonstruować normy prawne, aby z tego funduszu socjalnego mogły również korzystać organizacje, wszystkie organizacje wiejskie, także „Solidarność” Rolników Indywidualnych.</p>
<p>Natomiast chcę poinformować również, iż nie mam, naszym zdaniem w tej chwili możliwości przyjęcia jakiegokolwiek komunikatu ani stanowiska wspólnego zespołu na ten temat, raz, że wyraziłem przed chwilą wątpliwości co do meritum całej sprawy, ale jest i wzgląd formalny. Otóż jeszcze w tej chwili te ustawy przez Sejm są nieprzyjęte. A więc trudno byłoby wyprzedzać to, bo nie wiem, czy one będą przyjęte czy nieprzyjęte, tym bardziej, że wątpliwości, które były również wyrażone na tej sali w Sejmie zostały przez posła Bendera przedstawione.</p>
<p>Stąd proponuję, abyśmy pracowali konkretnie, merytorycznie, bez niepotrzebnych emocji, bez niepotrzebnych podejrzeń i starali się tak konstruować te normy prawne, które są zadaniem naszego zespołu, aby uwzględniały nowe realia, które wspólnie tworzymy.</p>
<p>Natomiast tworzą się liczne normy, są podejmowane różne decyzje. One oczywiście będą w coraz większym stopniu te nowe zjawiska uwzględniane, ale dzisiaj jeszcze ich nie ma, my dopiero o nich dyskutujemy. Natomiast sądzę, że dla dobra sprawy byłoby ważne, aby przyjąć taki sposób myślenia koncyliacyjny, nie konfrontacyjny, no bo jeżeli będziemy żyli z tymi tysięcznymi podejrzeniami, to obawiam się, że niewiele dobrego z tego wyniknie.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Trzy - wobec tego zaczniemy od kolegi, który nie mówił.</p>
<p><em>Ob. Radziewicz:</em></p>
<p>Ja chciałbym zasygnalizować problemy na następne spotkanie, w związku z tym, że dzisiaj nie udało się tego w jakiś sposób z braku czasu rozwinąć, ale sprawy które, niestety będziemy musieli w jakiś sposób wobec nich zająć stanowisko. Traktuję to raczej jako zadanie domowe.</p>
<p>Żeby uniknąć elementu zaskoczenia na przyszłych spotkaniach, chciałbym tutaj po prostu w jakiś taki sposób hasłowy wymienić problemy, które są najczęściej poruszane w zakładach pracy przez ludzi, ponieważ nie słyszy się o nich niejako ani w telewizji, ani w prasie.</p>
<p>Pierwszy problem to jest sprawa przywróceń do pracy zwolnionych ludzi za działalność związkową. Problem ten był poruszany przez Tadeusza Mazowieckiego na pierwszym posiedzeniu. Niemniej jednak do tej pory pomijany był milczeniem, rozumiem, że z braku czasu. Po prostu jakoś to nie wskoczyło, ale problem jest ważny. I najprawdopodobniej na następnym spotkaniu będziemy go ruszać z całą pewnością. Zajął się tym już w jakiejś mierze stolik górniczy, ale tam dotyczy sprawa wyłącznie górników, a tu chodzi o wymiar całościowy.</p>
<p>Inną sprawą jest - to już jest właściwie sprawa skierowana do Ministerstwa Spraw Wewnętrznych albo do rządu, chodzi po prostu o zwrot symboli „Solidarności” i dokumentów, które po prostu zostały przejęte przez Ministerstwo Spraw Wewnętrznych w roku 1981 w grudniu.</p>
<p>No, a trzecia sprawa, którą poruszał na poprzednim spotkaniu to jest majątek „Solidarności”. Myślę, że nie uda nam się jakoś tak „psim swędem” przelecieć obok tej sprawy. Po prostu musimy być przygotowani na to, że te sprawy w jakiś sposób będą dyskutowane.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p><em>Ob. Balazs:</em></p>
<p>Ja krótko gwoli wyjaśnienia.</p>
<p>Więc żeby była pewna precyzja. Chodziło nam tylko, jeżeli chodzi o ten projekt ustawy o funduszu socjalnym, przede wszystkim o pominięcie zasady pluralizmu związkowego.</p>
<p>/Głosy z sali: nie słychać./</p>
<p>Tak, ale są pewne fakty, które istnieją nie od dziś i obradując przy tym stole o tym wiemy. I z tego, co ja czytałem i z tych komentarzy do tej ustawy, to nieprawdą jest, że to trzeba było tak szybko zrobić, ponieważ fundusz jest odprowadzany raz na kwartał, a więc pierwszy raz będzie odprowadzany dopiero w kwietniu. Przedłużenie tego terminu o tydzień lub dwa po prostu nie zmieniłoby w zasadzie w ogóle tej sprawy.</p>
<p>Tylko tyle gwoli wyjaśnienia.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Kol. Mazowiecki.</p>
<p><em>Ob. Mazowiecki:</em></p>
<p>Ja chcę wyjaśnić, że ja nie postuluję tu jakiegoś komunikatu w tej sprawie, czy ustalanie wspólnego stanowiska, tylko uzgodnienie tego stanowiska, na co - rozumiem - jest chyba w tej dyskusji consensus, że w pracach tej grupy roboczej, która ma się zająć przygotowaniem ustawy o związkach zawodowych rolników zostanie uwzględnione to, że musi zostać m.in. ta ustawa o funduszu socjalnym wsi natychmiast znowelizowana.</p>
<p>To jest tylko tyle.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Minister Kwaśniewski.</p>
<p><em>Minister Kwaśniewski:</em></p>
<p>Ja tylko jeszcze gwoli wyjaśnienia także.</p>
<p>Nie sądzę, po pierwsze - nie jesteśmy w stanie i takich pełnomocnictw „okrągły stół” nie ma, co do określenia terminu posiedzeń Sejmu.</p>
<p>Nie wierzę w to, żeby różnica dwóch tygodni cokolwiek zmieniała, także jeśli chodzi o stan pluralizmu na wsi, w sensie formalnym, bo oczywiście dyskusje nasze pomału, z trudem jak widzimy, ale posuwają nas naprzód, ale te dwa tygodnie to też mało.</p>
<p>Natomiast jeżeli środki mają być zebrane w I kwartale to na jakiejś podstawie. W związku z tym czas był no taki, jaki był ostatnio, żeby był dla tej ustawy.</p>
<p>Natomiast raz jeszcze chcę potwierdzić stanowisko nasze, to znaczy, że powinniśmy w pracach tego zespołu, tu się zgadzam z panem Tadeuszem Mazowieckim uwzględnić ten fakt i wpisać tak, żeby również korzystanie z tych środków miało charakter pluralistyczny, zgodnie z przygotowywanym kształtem organizacji związkowych na wsi.</p>
<p>Natomiast chciałbym się ustosunkować i poprosić, żeby rzeczywiście na przyszłym posiedzeniu można było dość jasno wypowiedzieć się i taka jest nasza gorąca prośba do kolegów z „Solidarności”, w sprawie tych, no nazwijmy to po imieniu „rewindykacji”.</p>
<p>Ponieważ na poprzednim posiedzeniu mówił o tym pan Liwak, dzisiaj pan Radziewicz, mamy sygnały z różnego rodzaju miejsc, gdzie problem jest, można spodziewać się, że on będzie również występował na szczeblach regionalnych, w zakładach pracy. Chcielibyśmy znać stanowisko „Solidarności”, jak w konsekwencji faktu, iż mówimy o legalizacji, a nie relegalizacji, no wyobrażacie sobie panowie całą tą sprawę rewindykacji.</p>
<p>Dobrze byłoby, żeby tutaj dla uzyskania pełnej jasności no odpowiedzieć, jak wy to widzicie, ponieważ rzecz wbrew pozorom nie jest ani prosta, ani w sensie prawnym łatwa, a przede wszystkim nie chcielibyśmy, żeby była to strefa konfliktów między jakimikolwiek stronami. Także to nie jest tylko pytanie do nas, czy do MSW - jak to powiedziano, ale jest to także sądzę pytanie do panów, jak wy na całą kwestię rewindykacji patrzycie.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Koledzy, zwracam uwagę, że my sami przekraczamy dysponowanym czasem, a jeszcze nie jest wyczerpany porządek chciałem powiedzieć. Jeszcze zapis punktu trzeciego komunikatu z poprzedniego posiedzenia nam został.</p>
<p>Proszę bardzo.</p>
<p><em>Ob.                      :</em></p>
<p>Do pana redaktora Mazowieckiego, konkretne pytanie. W związku z propozycją takiego sformułowania.</p>
<p>Czy pracując nad projektem ustawy mamy wymienić w tej ustawie wszystkie ustawy, które nadają organizacjom rolników jakieś prawa lub przywileje lub dyspozycje, czy po prostu panie redaktorze ująć, przyjmijmy jako uzyskany konsensus to co jest zapisane, że związki zawodowe, czyli wszystkie, nie wiadomo jakie, działające na podstawie tej ustawy, która będzie stworzona, mają prawa i obowiązki jakie przepisy ustaw przyznają organizacji rolników. Czyli mnie się wydaje, że tu już jest wyjaśniona ta sprawa, że każdy związek zawodowy ma wszystkie uprawnienia i delegacje, które mają dotychczas istniejące organizacje społeczne lub zawodowe w interesie rolników.</p>
<p>Dziękuję.</p>
<p><em>Ob. red. Mazowiecki:</em></p>
<p>Jeśli można od razu na gorąco odpowiedzieć.</p>
<p>Ja myślę, ja już się wypowiadałem, uważam, że ten zapis nie rozwiązuje tej sprawy, która wypłynęła przy tym, przy sprawie funduszu socjalnego wsi ze względu na tam wymienienie tych 15%. Ja nie zarzucam Kółkom, że chcą to na biurokrację i bardzo szlachetny dać cel, żeby zbudować sanatorium dla dzieci chłopskich w Rabce, tylko, że może to być z mocy tej ustawy postanowienie szeregu dysponentów, tych 15% i może być postanowienie jednego dysponenta. To też zmienia trochę sytuację. Więc ten zapis musi ulec zmianie i to tym co kolega mówił, nie zmieni.</p>
<p>Więc dlatego proponuję, żeby expressis verbis sprawę zmiany pewnych przepisów ustawy o funduszu socjalnym włączyć do projektowanej ustawy o związkach zawodowych rolników.</p>
<p><em>Przewodniczący:</em></p>
<p>Rozumiem, że jest na to zgoda, bo nie słyszę sprzeciwów. Dziękuję bardzo.</p>
<p>Wobec tego pozostaje jeszcze jedna, a chciałem zwrócić się jednak do komunikatu z poprzedniego posiedzenia zespołu, myśmy omówili punkt pierwszy, punkt drugi, został punkt trzeci.</p>
<p>Jednak zwracam uwagę, że jesteśmy pod bardzo silnym pręgierzem naszych zakładowych organizacji związkowych, które uważają za nienormalnie szczególnie jedną sprawę, dotychczasowy zapis rozdziału piątego, który czyni każdy właściwie ze względu na proces trwania strajk czy akcję protestacyjną z punktu widzenia obowiązującej ustawy nielegalną, dziką, bo różne są nazwy.</p>
<p>W związku z tym, że myśmy to mieli dzisiaj omówić, a już umówiliśmy się, że czas jest taki jaki jest, prosimy żeby dwie strony, które otrzymały tę naszą propozycję zmiany już w grudniu skierowaną do Sejmu przez grupę posłów związkowych, żeby na tym zespole, który będzie, nasi fachowcy, koledzy, którzy posiadają w tej sprawie kwalifikacje przymierzyli się do tego i przekazali nam na następnym posiedzeniu ten trójczłonowy zespół swoje uwagi co najmniej do tej sprawy, dlatego że ona jest w tej chwili naprawdę konfliktogenna, a chcielibyśmy mieć ten temat w jakiś sposób rozwiązany.</p>
<p>Widzę, że profesor jest do dyspozycji w tej sprawie. Czy kol. Mazowiecki mógłby swoją ekipę, że tak powiem także i w tej sprawie. To jest ta szczególnie konfliktogenna sprawa, nawet w ramach tej małej, jak to różnie nazywamy nowelizacji.</p>
<p>Wtedy byśmy wyczerpali porządek, ustalilibyśmy konkretnie nasze następne posiedzenie. Chciałbym po kolei pojechać, czy kol. Mazowiecki, czy kol. Kwaśniewski, kto pierwszy chciałby w tej sprawie?</p>
<p><em>Ob. Aleksander Kwaśniewski:</em></p>
<p>Zasadniczo, pierwszy, to ja.</p>
<p><em>Przewodniczący:</em></p>
<p>Wobec tego bardzo proszę, minister Kwaśniewski.</p>
<p><em>Ob. Aleksander Kwaśniewski:</em></p>
<p>Zgoda, ja rozumiem, że w tej chwili rozpoczynanie dyskusji na ten temat byłoby trudne i wyjątkowo niegrzeczne, z naszej strony w stosunku do partnerów, w związku z tym</p>
<p>proponuję, aby pełnomocnictwa, jakie udzielamy zespołowi roboczemu uwzględnić również kwestię rozdziału piątego.</p>
<p><em>Przewodniczący:</em></p>
<p>Dziękuję bardzo. I wobec tego pytanie do współprzewodniczących o propozycje terminu naszego następnego spotkania. Czy wracamy do czwartku, czy utrzymujemy piątek?</p>
<p><em>Ob. Aleksander Kwaśniewski:</em></p>
<p>Chciałbym uprzejmie prosić, aby kolejne spotkanie mogło się odbyć w piątek 3-go, ponieważ czwarty, niestety nie mogę w żaden sposób.</p>
<p><em>Przewodniczący:</em></p>
<p>Kol. Mazowiecki.</p>
<p><em>Ob. Mazowiecki:</em></p>
<p>Ja chciałem zaproponować jeszcze inną datę, bo czwartek to jest stół polityczny chyba. Chciałem zaproponować może 6-go, ta grupa robocza niech się zbierze, jedna i druga.</p>
<p><em>Przewodniczący:</em></p>
<p>Zgoda? Rocznica miesięczna rozpoczęcia „stołu”, akurat pierwszy miesiąc rozmów.</p>
<p>Rozumiem, że jest zgoda. Kolejne spotkanie 6-go tak, o godz. 10-tej w tym samym miejscu. Przewodniczy minister Kwaśniewski, tak?</p>
<p><em>Ob. Aleksander Kwaśniewski:</em></p>
<p>Cała przyjemność po mojej stronie. 7-go miałem jechać do Wietnamu, zapoznawać się z doświadczeniami pluralizmu związkowego w tym kraju, ale dowiedziałem się, że go tam nie ma, więc nie lecę.</p>
<p><em>Przewodniczący:</em></p>
<p>Dziękujemy wszystkim i do zobaczenia.</p>
<p>Pan profesor jeszcze, bardzo proszę.</p>
<p><em>Ob.                      :</em></p>
<p>Jak mamy się zebrać w tej sytuacji?</p>
<p><em>Przewodniczący:</em></p>
<p>Ustaliliśmy poniedziałek, godzina 10-ta. Wtorek, 10-ta, przepraszam. Tak ten termin pozostanie.</p>
<p><em>Ob. Aleksander Kwaśniewski:</em></p>
<p>Ale panie przewodniczący Sosnowski! Jeszcze jedna uwaga. Ja rozumiem, że pełnomocnictwa dotyczą obu grup i druga grupa dotycząca rolnictwa również pracuje tak, żeby projekt przedstawić nam 6-go już na posiedzeniu.</p>
<p><em>Przewodniczący:</em></p>
<p>Oczywiście, to jest... Wtorek, godz. 10-ta.</p>
