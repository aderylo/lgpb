<head>
	<meta charset="UTF-8">
</head>
<p>KORPUS= Obrady Okrągłego Stołu</p>
<p>ZESPÓŁ= Zespół do spraw Reform Politycznych</p>
<p>TYTUŁ= STENOGRAM z ósmego posiedzenia Zespołu do spraw Reform Politycznych</p>
<p>DATA= 30 marca 1989 r.</p>
<p>SYGNATURA= 9540/4</p>
<p>INW= 46003</p>
<p>TEKST= </p>
<p>Stenogram z posiedzenia Zespołu do spraw Reform Politycznych w dniu 30 marca 1989 r.</p>
<p>/Obradom <em>przewodniczy Janusz Reykowski</em>./</p>
<p><em>Przewodniczący:</em></p>
<p>Proponuję, abyśmy zaczynali posiedzenie. Zapraszamy do stołu.</p>
<p>Proszę Państwa! Rozpoczynając nasze dzisiejsze kolejne spotkanie chciałbym przypomnieć, że kilka dni temu rozstaliśmy się w następującej sytuacji. Mianowicie wyłoniła się lista problemów związanych z reformami politycznymi, ze sposobem ich realizacji, co do których negocjujące strony miały poważne różnice zdań.</p>
<p>Wstępnie strona koalicyjno-rządowa przedstawiła pakiet proponowanych rozwiązań, w jej mniemaniu wychodzący bardzo daleko naprzeciw życzeniom i postulatom strony solidarnościowo-opozycyjnej. Ten pakiet jako całość nie został przyjęty. W odpowiedzi został przedstawiony inny pakiet, w którym nadal pozostawały kwestie dzielące nas.</p>
<p>W dniu wczorajszym odbyło się wielogodzinne spotkanie w trybie Kiszczak-Wałęsa, na którym to spotkaniu zakończonym o dwunastej w nocy stanęło wiele różnych kwestii, które nas dzieliły i to co nam się - różne rzeczy dało nam się uzgodnić, ale pozostała nadal pewna liczba takich, które nas dzielą, w tym takich, które dotyczą tego stolika.</p>
<p>To co wyraźnego uzgodniliśmy wczoraj, to to, że posiedzenie zamykające obrady Okrągłego Stołu ma się odbyć w środę, a nie w poniedziałek. Co zaś się tyczy różnic dotyczących naszego stolika, to nadal mamy odmienne wyobrażenia o tym, w jaki sposób ma się ułożyć relacja między Senatem a Sejmem. Chciałbym na tym tle wypowiedzieć jeszcze pewne dodatkowe zdania.</p>
<p>Otóż muszę otwarcie powiedzieć, może jeszcze inaczej powiem, mówiąc na tym tle to nie chodzi mi tylko o pojedynczy szczegół, który w tej chwili nas różni, ale o kwestie, które były i jeszcze będą pewnie podnoszone. Otóż muszę wyraźnie powiedzieć, że kierownictwo państwa niezupełnie było przygotowane do takiego przebiegu naszych debat, jak ten, który się ostatecznie ukształtował. Ta różnica to założenie, z którym przystępowaliśmy do tych obrad, było takie, że istnieje konieczność uruchomienia procesu reform, stworzenia takich - właściwie uruchomienia nowego etapu - jakościowo różnego etapu procesu reform, stworzenia takich warunków, aby kierunek i ich rodzaj były niejako na wstępie określone.</p>
<p>Za fundamentalne elementy tych reform uważaliśmy stworzenie warunków dla pluralizmu politycznego, przede wszystkim zaś fakt, iż nowe siły polityczne, siły opozycyjne, znajdą się wewnątrz systemu politycznego i będą na niego miały wpływ w ramach instytucji państwa.</p>
<p>Integralnym składnikiem tego - tej wizji reform było także przeświadczenie o konieczności realizacji zasady pluralizmu związkowego i powstania „Solidarności”. Uważaliśmy także, że istnieje konieczność załatwienia pewnej liczby pilnych spraw, zamykających okres stanu wojennego, zamykających okres - jak to ktoś z panów określił - wojny między Polakami a Polakami. Otworzenie nowego rozdziału. Nie byliśmy natomiast przygotowani na to, żeby, w ciągu 7 czy 8 tygodni dokonać gruntownego przeglądu i zasadniczych zmian w niemal wszystkich głównych segmentach życia społecznego i państwowego. To jest z naszego punktu widzenia zadaniem nierealistycznym.</p>
<p>Co więcej nie byliśmy przygotowania również na to, aby uczynić naszą debatę spisem ogromnej liczby niedoskonałości, z jakich składa się nasze życie. Taki spis jest niezmiernie łatwo skonstruować. W różnych wymiarach naszego życia jest bardzo wiele niedoskonałości czy wręcz rzeczy, które domagają się tego, aby były gwałtownie zmienione. Ale zdając sobie sprawę z ich istnienia nie znaczy to, że możemy w równie szybkim tempie dokonać racjonalnych kroków naprawy. Co więcej nie możemy, bardzo trudno nam jest także znaleźć się w sytuacji, w której w sposób bardzo taki nieraz stanowczy, nieraz ultymatywny formułowane są żądania natychmiastowych zmian, które dla - być może nawet same w sobie są racjonalne, ale która stanowią element dosyć złożonego mechanizmu i nad którym potrzeba po prostu namysłu.</p>
<p>Sądzimy ponadto, że nie jest to dobra sytuacja, w której cały ten przebieg negocjacyjny polega na tym, że jedna strona stawia żądania, a druga ma je realizować. W rzeczy samej uważaliśmy, że trzeba stworzyć taki mechanizm, aby nowe... aby państwo, reprezentanci nowych sił społecznych, nowych ugrupowań politycznych mogli osobiście lub przez swoich przedstawicieli zaznajamiać się z całą złożonością tego mechanizmu, jakim jest państwo i próbować, zdając sobie sprawę z wewnętrznych elementów tego mechanizmu, oddziaływać na ten mechanizm od środka.</p>
<p>Otóż sytuacja, w jakiej się znaleźliśmy jest niestety inna w wielu sprawach. I muszę powiedzieć, że pod tym względem różnimy się, różni się ona dość znacznie od wyobrażeń, jakie mieliśmy o tym jak to uczynimy.</p>
<p>Rozumiem, że państwo reprezentujecie aspiracje, żądania, życzenia, postulaty, czy wymagania różnych grup większych lub mniejszych, różnych środowisk w Polsce i że te środowiska, i grupy są niecierpliwe, że domagają się od was natychmiastowych rezultatów pod rozmaitymi względami, ale równocześnie chcemy powiedzieć, że na wiele z tych spraw, które obserwatorowi z zewnątrz wydają się natychmiastowe do załatwienia, które jak nieraz powiadacie: przecież to wymaga tylko decyzji politycznej, a decyzja polityczna to znaczy, że paru panów siądzie i skreśli jedno słowo, a napisze inne.</p>
<p>Otóż jasne jest, że nie tak ten mechanizm działa. Chciałbym powiedzieć może tak osobiście, że kiedy słucham postulatów, które państwo wypowiadacie, to nieraz wydaje mi się, że one są racjonalne, że należałoby może zrobić takiego co proponujecie. Ale po to, żebym sam mógł za nimi głosować, żebym mógł się za nimi osobiście opowiedzieć, to chciałbym jeszcze mieć czas wysłuchania i nie tylko ja, ale pewnie inni tak samo - innych punktów widzenia, zobaczenia co się stanie, jeżeli pod takimi lub innymi warunkami, jakiego rodzaju możliwe są następstwa proponowanych przez taką lub inną osobę kroków? I że chcę powiedzieć, że tok pracy przy tym stole uniemożliwia taką analizę.</p>
<p>Tak więc z jednej strony czuję się pod presją czegoś, co wydaje się słusznym żądaniem, a z drugiej pod niemożliwością zrozumienia nawet dalszych i bliższych konsekwencji ruchu, który ma być dokonany.</p>
<p>Myślę, że owa niecierpliwość, domaganie się tego, jakby na wszystkich frontach stało się coś, co ma być od razu znaczące, jest tak jak ja to widzę, bardzo trudne do racjonalnego - do znalezienia racjonalnych rozwiązań.</p>
<p>Przedstawiam to wszystko, żeby wyraźnie uwypuklić pewną trudność pozycji negocjacyjnej, w jakiej znajdują się ludzie po tej stronie stołu, że uważam, że musi dojść do takiego - do pewnej sprawiedliwości w tym układzie, która polegać będzie na tym, że panowie zasiądzie w środku tego, że będziecie przyjmować te żądania jako współuczestnicy procesu władzy, chociażby w tej postaci, że będziecie jako przedstawiciele, jako senatorzy lub posłowie mieli przed sobą wszystkie materiały, wszystkie dane i zastanawiali się, jakie to konsekwencje będzie miało takie lub inne postanowienie, taki lub inny ruch i ile czasu trzeba na to, żeby go naprawdę zrealizować, biorąc pod uwagę wszystko to co przed nami stoi.</p>
<p>Przedstawiając w ten sposób sytuację chciałbym po prostu powiedzieć, że w wielu sprawach, które są tu artykułowane i pewnie jeszcze dzisiaj padną, odczuwam trudne zajęcie jednoznacznego stanowiska z powodów, które wyłuszczyłem, a za najważniejsze uważam konieczność ustalenia tej minimalnej liczby kroków, które muszą być dokonane natychmiast, które są niezbędne do tego, żeby proces reform miał charakter nieodwracalny.</p>
<p>I chciałbym apelować do państwa o to, żebyśmy w naszych kolejnych dyskusjach starali się pogodzić co do tego, co jest ową dzisiaj minimalną liczbą kroków, realistycznych kroków, niezbędnych do tego, aby proces reform stał się w Polsce nieodwracalny, ale żebyśmy w toku pospiesznego reformowania nie doprowadzili do konsekwencji, których wszyscy razem chcielibyśmy uniknąć.</p>
<p>Proponujemy wspólnie i rozumiem, że to uzgodniliśmy z prof. Geremkiem, abyśmy dzisiaj na posiedzeniu przedpołudniowym podali... poinformowali państwa po pierwsze o pracach zespołu, który pracował nad umową polityczną i ewentualnie wymienili zdanie na ten temat.</p>
<p>Po drugie na tymże przedpołudniowym posiedzeniu, abyśmy zastanowili się wspólnie nad profilem komisji porozumiewawczej, która miała być powołana przez Okrągły Stół, właściwie nie tyle nawet nad profilem co nad sposobem jej działania, nad sposobem jej ukonstytuowania. W tej sprawie jak się okazuje, w umysłach obu stron nie ma jeszcze wyraźnych planów i koncepcji. I rozumiem, że zadaniem naszego zespołu byłaby eksploracja tego tematu, a może nawet nieco głębsza eksploracja tego tematu.</p>
<p>Mamy czas do dwunastej, jak rozumiem. Planujemy spotkać się ponownie na dwie godziny od 15 do 17-tej dla omówienia kwestii, które zostały przekazane nam nasz stolik przez zespół zajmujący się oświatą i tak rozumiałem nasze zadania w dniu dzisiejszym.</p>
<p>Dziękuję.</p>
<p>Czy prof. Geremek chciałby zabrać głos?</p>
<p><em>Ob. Bronisław Geremek:</em></p>
<p>Otóż Panie Przewodniczący! Pora rzeczywiście taka przechodzenia do finalnego etapu naszych prac. I w takiej sytuacji rzeczywiście warto spojrzeć na to, z czym zaczynaliśmy i czego dokonaliśmy.</p>
<p>Zaczynaliśmy w przekonaniu, że Polsce potrzebna jest zmiana głęboka, istotna, której częściami składowymi byłoby przywrócenie „Solidarności” do legalnego życia, układ wyborczy zapewniający proces demokratyzacyjny na drodze ewolucji i legalizacja działali opozycyjnych.</p>
<p>Gdy po tych dwóch miesiącach niespełna prac spoglądamy na to, czego dokonaliśmy w przeglądzie spraw, wiele jest osiągnięć, wiele jest rozszerzeń i równie wiele jest zasadniczych słabości, tego co dokonaliśmy. W toku pracy zresztą okazywało się także, że jakby swoistej inercje drugiej strony, te inercje psychologiczne i polityczne, z których my sprawę sobie zdajemy i zdawaliśmy, ale które uważaliśmy, że zostaną teraz właśnie przełamane - sprawiały, że tak proste słowa języka polskiego jak bezzwłocznie, zmieniały swój sens, że przyrzeczenia zmian konstytucyjnych, które miały doprowadzić do zmiany w systemie sprawowania sądów, odkładane były na terminy późniejsze i tu możemy z satysfakcją stwierdzić, że wspólnie doszliśmy do przekonania, że trzeba zrobić tak właśnie jak uważaliśmy pierwotnie, to znaczy podjąć decyzje bezzwłocznie.</p>
<p>Uważaliśmy także, że dla sprawy istnienia opozycji jest rzeczą istotną, czy człowiek za odmienny pogląd, za noszenie gazetki wydrukowanej poza zasięgiem cenzury, w każdej chwili może być przedmiotem represji. Uważaliśmy, że legalne działanie opozycji musi wytworzyć taką sytuację, w której nie będą karane ani intencje, ani odmienność myślenia, słowem, że z prawa usunięte zostaną te przepisy, które uważamy nie tylko za niezgodne z międzynarodowymi konwencjami, ale także za uniemożliwiające, a zawsze utrudniające działania opozycyjne.</p>
<p>Nie uzyskaliśmy tego i bilans w tej chwili po wczorajszym także spotkaniu współprzewodniczących zespołów i generała Kiszczaka i przewodniczącego Lecha Wałęsy bilans tego także jest negatywny.</p>
<p>W sprawach dotyczących funkcjonowania samorządu terytorialnego, z których z początku wydawało się nam, że uzyskujemy nie tylko pewien wspólny sposób myślenia, ale także, że zbliżamy się do wspólnych decyzji okazało się gdy przychodziła pora na debatę decyzyjną, że między założeniami ogólnymi, a możliwością podjęcia decyzji jest przepaść.</p>
<p>W sprawach, które dotyczyły centralnych organów państwa i które uwagę naszą zaprzątały ostatnio, nastąpiło zablokowanie i chciałbym tylko przyłączyć się do tych słów pana przewodniczącego, że na jedną propozycję kompromisową padła druga propozycja kompromisowa i że żadna ze stron w chwili obecnej nie widzi możliwości akceptacji. Jest to poważna sytuacji i jest to sytuacja, która wytwarza niemożliwość osiągnięcia tego co jest zasadą działania Okrągłego Stołu, mianowicie osiągnięcia consensusu.</p>
<p>I trzeba zastanawiać się nad tym, jak osiągnąć tutaj ugodę, jeżeli bowiem do niej nie dojdziemy, wówczas ten rezultat pracy naszych ostatnich tygodni staje pod znakiem zapytania, trzeba wówczas rozważyć zastanowić się nad tym, w jakim miejscu jesteśmy. Jest to utrudnienie bardzo istotne teraz gdy mamy podjąć dyskusję nad naszym dokumentem końcowym. Podejmujemy bowiem dyskusję nad dokumentem końcowym w sytuacji kiedy rozwiązania są nadal alternatywne, hipotetyczne i w których nie jest tak, że można jeden element uznać za element będący przedmiotem sporu, wszystkie pozostałe traktując za już ustalone.</p>
<p>Przedmiotem sporu jest bowiem układ, którego elementami składowymi jest urząd Prezydenta i izba wyższa parlamentu, uprawnienia wzajemne jednego i drugiego organu są nadal przedmiotem sporu istotnego, i z tego sporu w tej chwili wyjść nie zdołaliśmy.</p>
<p>Chciałbym powiedzieć, że w przekonaniu naszym od samego startu debaty nad politycznymi reformami nie było dążenia do zmian, które wytwarzałyby niebezpieczeństwo dla równowagi politycznej i społecznej kraju. Przeciwnie wyrażaliśmy przekonanie, że tutaj jest i wspólnota polskiego interesu narodowego i poczucie odpowiedzialności, i że ono nakazuje nam mądre, rozumne ograniczanie się, ale że jednocześnie chodzi nam o uruchomienie procesów, które miałyby charakter dostatecznie jasny, wyraźny, żeby były to mechanizmy samonapędzające się, mechanizmy demokratyzacji.</p>
<p>I można zastanawiać się, czy to osiągnęliśmy, w chwili obecnej. Jest to pytanie, na które nasz dokument zapewne przynieść powinien elementy odpowiedzi.</p>
<p>Chciałbym wreszcie powiedzieć, że jednym z kluczowych problemów, który pozostaje otwarty i wobec którego ani dyskusje nasze, ani decyzje nasze nie wytworzyły niezbędnego consensusu - jest problem sposobu rządzenia państwem, sposobu rządzenia krajem, jest to problem, który określamy skrótowo, a niekiedy irytująco dla drugiej strony problemem nomenklatury.</p>
<p>Uważamy że ten właśnie problem doboru kadr, zasady awansowania kadr jest związany z dotychczas praktykowaną zasadą rządzenia krajem. I uważamy, że jest to problem kluczowy nie przez spór między partią rządzącą i stronnictwami z nią związanymi, a środowiskami opozycyjnymi, tylko to jest problem zmiany stosunku Polaków do państwa polskiego.</p>
<p>Jeżeli można tutaj doszukiwać się jakichś procesów, które by wytworzyły zasadniczą zmianę układu, to myśleć trzeba w kategoriach poczucia własności. Polacy nie mają poczucia własności swojego państwa. Wytworzenie tego poczucia własności wymaga zmiany sposobu rządzenia, tego sposobu rządzenia, który określamy mianem nomenklatury.</p>
<p>W tej sprawie mieliśmy wiele dyskusji we wszystkich zespołach, kwestia dotyczy bowiem generalnie sposobu rządzenia państwem i sądzę, że cokolwiek byśmy po jednej i po drugiej stronie powiedzieli, to pozostaje problem otwarty i to jest, i będzie problem przyszłych rozwiązań politycznych, bo to jest kwestia, od której zależy sposób istnienia Polskiej Zjednoczonej Partii Robotniczej w życiu politycznym zreformowanym i od tego także zależy stosunek obywatela do państwa, od tego wreszcie zależy także miejsce opozycji w życiu politycznym.</p>
<p>Zatem po tych kilku tygodniach debat trzeba powiedzieć, że pozostają węzłowe kwestie sytuacji politycznej nierozstrzygnięte i takimi pewnie musiały, i muszą pozostać, że to są kwestie, które przyszłość kraju zwolna będzie rozwiązywać, przyszłe układy polityczne w kraju zwolna będą rozwiązywać.</p>
<p>Ale że także w tym bardzo pragmatycznym programie decyzji pierwszych i wstępnych, tych które mają określać sposób funkcjonowania demokratyzującego się państwa, nie osiągnęliśmy tego co można nazwać niezbędnym minimum i tego co można nazwać zespołem decyzji w granicach decyzji możliwych.</p>
<p>Mówię to bez jakiegoś poczucia wspólnej porażki naszej w tym zakresie, ale sądzę, że jesteśmy zobowiązani do tego, żeby myśleć realistycznie po to, ażeby przyszłe układy były układami realistycznymi, że niedobrze by było gdybyśmy wytwarzali złudzenia osiągnięte, stopnia osiągniętej ugody i gdybyśmy wytwarzali złudzenia także co do uruchomionych przez te nasze debaty mechanizmów.</p>
<p>Kwestią kluczową wreszcie jest zespół spraw nierozstrzygniętych, a które dotyczą jak wspominałem centralnych organów państwa. Ze strony naszego zespołu wymaga to pewnej decyzji albo decyzji przekazania pełnomocnictw wybranemu zespołowi, albo też decyzji przedłużenia prac zespołu i zwołania następnego zebrania zespołu reform politycznych, który wówczas będzie jedynie władny do podjęcia decyzji, czy wspólny dokument jest możliwy do uchwalenia, czy też wspólny dokument nie będzie możliwy do uchwalenia.</p>
<p>Proponuję, ażeby to drugie rozwiązanie, to znaczy jednak powtórne zebranie zespołu reform politycznych zostało rozważone. Program dyskusji, program obrad dzisiejszych przyjmujemy i gotowi jesteśmy do podjęcia debaty.</p>
<p><em>Przewodniczący:</em></p>
<p>Sądzę, że konwencja wymiany oświadczeń nie daje już podstaw do kontynuowania tej polemiki, więc nie będę reagował na to co usłyszałem.</p>
<p>Natomiast jest kwestia organizacyjna, szczegółowa, która została podjęta przez pana współprzewodniczącego mianowicie taka, czy ostateczne ustalenia odnośnie uzgodnienia losów naszej ugody politycznej miałyby być dokonane na naszym spotkaniu plenarnym, czy też jakiś zespół byłby do tego upoważniony.</p>
<p>Nasz rozkład pracy jako wczoraj uzgodniony w Magdalence jest taki. Na jutro zaplanowane zostało spotkanie przewodniczących zespołów obu stron dla rozpatrzenia dokumentów, które miały być przyjmowane na finalnym posiedzeniu. Można powiedzieć nie tyle nawet dla rozpatrzenia - dla przygotowania dokumentu, który miałby być przyjmowany na finalnym posiedzeniu.</p>
<p>Prawdopodobnie w ciąg jutrzejszego dnia nie uda nam się ich do nich dojść, zakończyć tego zebrania, tym bardziej, że w ważnych sprawach nie mamy jeszcze zgody. Tak że jutro odbywa się plenum Komitetu Centralnego, które przynajmniej w części będziemy musieli - nasza strona, czy kilku z nas wziąć w tym udział.</p>
<p>Być może o ile wiem w sobotę nasi koledzy z strony opozycyjnej są zajęci, tak że nie wiem czy będziemy mogli obradować w sobotę, w poniedziałek planowane jest kolejne spotkanie zespołu Kiszczak-Wałęsa.</p>
<p>Jeżeli zatem miałoby być spotkanie plenarne, to miałoby być - musiałoby się ono odbyć we wtorek. Zważywszy na to, że w środę odbywa się posiedzenie - planowane jest posiedzenie finałowe, myślę, że czyni to ten program niesłychanie napiętym i pełnym ryzyka. Dlatego chciałbym poddać pod rozwagę państwa możliwości upełnomocnienia przedstawicieli obu stron biorących udział w spotkaniu poniedziałkowym Kiszczak - Wałęsa dla uzgodnienia tej sprawy na tamtym właśnie nie później niż w poniedziałek.</p>
<p>No i są jakby dwie możliwości, dwa warianty, które przynajmniej mnie przychodzą do głowy. Opowiadam się za tym drugim jako ze względu na presję czasu, w której wszyscy jesteśmy.</p>
<p><em>Ob. Bronisław Geremek:</em></p>
<p>Jeśli można to proponuję zatem, żeby sprawę tego procesu decyzyjnego naszego zespołu uzależnić od określenia przez zespoły robocze - nasze powołane - stopnia uzgodnień, stopnia rozbieżności, czyli że można to na przedpołudniowym lub na popołudniowym posiedzeniu ustalić, określić i wówczas podjąć decyzję.</p>
<p><em>Przewodniczący:</em></p>
<p>Przyjmuję.</p>
<p>Przejdźmy zatem do punktu porządku dziennego, który planowaliśmy na dzisiaj, do sprawy umowy politycznej. Może mógłbym poprosić pana redaktora Króla żeby ją przedstawił.</p>
<p><em>Ob. Marcin Król:</em></p>
<p>Proszę bardzo, to jest tekst, który uzgodniliśmy, jest dość długi, więc nie sądzę, żeby było sens czytać go w całości. Wszyscy chyba mają, nie wiem czy wszyscy już dostali, czy nie. Jest odbijany za sekundę będzie rozdany wszystkim.</p>
<p><em>Przewodniczący:</em></p>
<p>Jeżeli tak to może przyjąć inną konwencję, mianowicie zacząć od drugiego punktu poczekać, aż będziemy mieli tekst, w przerwie tekst przeczytać, a potem odbyć dyskusję od 11 do 12-tej. Czyli teraz mamy godzinę 10-tą, od 10 do 11-tej zająć się drugim punktem, czyli sprawą komisji porozumiewawczej, a od 11 do 12-tej sprawą umowy.</p>
<p><em>Ob. Marcin Król:</em></p>
<p>Ja tylko chciałem dodać jedno słowo, a mianowicie, jak rozumiem powstało pewne nieporozumienie na temat sprawy merytorycznej, istotnej, którą my tu wyjaśniamy i prosiłbym o zwrócenie uwagi na temat kontrasygnat i prerogatyw konstytucyjnych prezydenta. Ta sprawa akurat przez nas została dość jasno postawiona i myślę, że uprości, a zdaje się, że pojawił się punkt sporny, być może to uprości.</p>
<p>Ale oczywiście to jest najlepszy tryb postępowania, bo trudno 8 stron czytać.</p>
<p><em>Przewodniczący:</em></p>
<p>Jeśli tak, jeśli jest zgoda na to, żebyśmy przesunęli kolejność, to wobec tego chciałbym przejść do tego punktu, który jest kreślony jako tryb i sposób funkcjonowania komisji porozumiewawczej.</p>
<p>Przypominam, jest to co powiedziałem poprzednio i co zdaje się nie zakwestionował prof. Geremek, że w chwili obecnej nie ma stanowisk wypracowanych nawet przez poszczególne strony dotyczące tego ciała i że konwencja naszego spotkania, to jest konwencja dosyć luźnej jeszcze dyskusji przygotowującej grunt dla wypracowania tych stanowisk.</p>
<p>Rozumiem wobec tego, że wypowiadający się na ten temat nie wypowiadają się w imieniu swoich zespołów tylko przedstawiają swoje punkty widzenia na sprawę, a ten przegląd punktów widzenia da nam materiał jakby do tego, co do sposobu konstruowania tego ciała.</p>
<p>Chciałbym zapytać czy jest ktoś w naszym gronie kto byłby gotów do rozpoczęcia tej dyskusji? Może też w trybie informacyjnym jeszcze przedstawię taką rzecz, że strony generała Kiszczaka została przedłożona propozycja składu, propozycja ta zakładała, że będzie to około 30 osób, że ze strony koalicyjno-rządowej w tym gronie będą przedstawiciele wszystkich ugrupowań należących do koalicji, będą przedstawiciele rządu, będzie przedstawiciel PRON, będą także osoby proponowane bezpartyjne i niezależne.</p>
<p>Przedmiotem dyskusji był szczebel reprezentacji. Rozważano dwa szczeble, dwa rozwiązania. Jeden taki, że jest to komisja, w której uczestniczą najwyższe osobistości państwa w opozycji, drugi że jest to układ bardziej roboczy, w którym jest reprezentowane, są osoby ze szczebla kierowniczego, ale nie włącza to osobistości najwyższych. Była także propozycja jeszcze inna, żeby od czasu do czasu posiedzenia tego zespołu odbywały się jakby na szczeblu najwyższym, a komisja w normalnym trybie pracowałaby w trybie roboczym, czyli moglibyśmy mieć jakby dwa warianty jej ustrukturyzowania, wariant codzienny i wariant odświętny lub jakby to tam określić.</p>
<p>Co się tyczy jej zadań to wymieniano następujące. Są kwestie, które stanęły na porządku dziennym obrad Okrągłego Stołu i które zostały zaledwie muśnięte w tych obradach, które wymagają dalszych debat i analiz wspólnych. Do takich na przykład należy sprawa reformy samorządu terytorialnego, do takich należy reforma sądownictwa, są sprawy, które jak to określano wymagają jakby kontroli nad realizacją porozumień, taki postulat formułowały zespoły stolika ekonomicznego.</p>
<p>Tak więc obok debat nad przyszłymi rozwiązaniami jest jakby, użyję brzydkiego słowa -monitorowanie procesu ustalonego, monitorowanie uzgodnień i sprawdzanie co się z nimi dzieje, rozwiązywanie problemów, jakie się z tym wiążą.</p>
<p>Po trzecie jesteśmy wszyscy świadomi tego, że proces porozumiewania się tak trudny na tym szczeblu, na którym się tutaj dokonuje w tym gmachu może okazać się jeszcze bardziej trudny, jeszcze trudniejszy kiedy będzie realizowany w różnych miejscach naszego kraju, na różnych szczeblach struktur państwa i przez różne zespoły. Spodziewamy się, że nie obejdzie się bez konfliktów może nawet i poważnych. Dlatego powinniśmy mieć instytucje, która by mogła działać mediacyjnie w tych konfliktach rozwiązywać je, stanowić pewną także instancję odwoławczą.</p>
<p>Więc i takie zadanie staje przed komisją porozumiewawczą. Powstaje pytanie, czy to są wszystkie zadania - czy jest jeszcze jakieś inne oprócz tych trzech wymienionych powinny być jej przypisane? Jeśli ma ona spełniać takie właśnie zadania, powiedzmy te trzy, to jak powinna być ustrukturyzowana? Z jakich się składać działów jakby? Jaki powinien być jej tryb pracy?</p>
<p>To są kwestie, które stoją przed nami w toku tej debaty i otwieram dyskusję nad tymi kwestiami. Kto chciałby zabrać głos?</p>
<p>Czyżby nikt nie chciał zabrać głosu?</p>
<p><em>Ob. Bronisław Geremek:</em></p>
<p>Propozycja komisji porozumiewawczej jest rezultatem pewnego już utarcia się poglądów. Mianowicie w debatach dotyczących - wstępnych debatach, dotyczących Okrągłego Stołu padała idea rady porozumienia narodowego. Same słowa są niekiedy obarczone pewnymi doświadczeniami historycznymi i treściami politycznymi. Uważaliśmy, że trzeba bardzo jasno dostrzegać niebezpieczeństwo kontynuowania rozwiązań pozornych, takich, które sytuują się w tradycji frontów narodu, frontów Jedności Narodu, instytucji jedności moralno-politycznej i że jasno trzeba powiedzieć, że nie w tym kierunku idą prace Okrągłego Stołu, i że zatem instytucja jakakolwiek miałaby ona być powołana przez Okrągły Stół, wychodzi ze wstępnego założenia, że polskie społeczeństwo jest społeczeństwem konfliktowym, zróżnicowanym i że takim pozostanie, i że problemem jest zatem przede wszystkim wytwarzanie mechanizmów rozwiązywania konfliktów i mechanizmów łagodzenia ich przebiegu.</p>
<p>I taki właśnie charakter może mieć ciało wytworzone przez Okrągły Stół. Komisja porozumiewawcza oznaczałaby zatem, nie instytucję narodowego porozumienia, które już stało się faktem i jest procesem zakończonym, ale byłoby miejscem porozumiewania się podmiotów, sił politycznych, zróżnicowanych i mających poczucie pewnej wspólnej więzi i wspólnej przestrzeni działania. A zatem także pewnego pola wspólnoty interesów. Tak zakładając rozumiemy, że jest to ciało, które jest usytuowane niekonstytucyjnie, jest poza przewidzianymi przez Konstytucję strukturami, a jednocześnie realizuje założenia podstawowe tego, co w jednej z dyskusji naszych nazwano, najważniejszą umową społeczną, w życiu obywatelskim.</p>
<p>Otóż taka instytucja, która by miała być gwarantem form konsensualnych w życiu publicznym, która usiłowałyby je rozszerzać i usiłowałaby je realizować, musi mieć pewien zakres kompetencji i praw, które by były określone. Do tej pory we wszystkich rozmowach naszych, tak mówimy jakby ludzie którzy mieli... mają wejść w skład tej instytucji dysponują prawami ciał, ruchów organizacji, które tam je „mandatują”. I to jest rozwiązanie niewątpliwie najprostsze, najsensowniejsze. Założenie mandatu, który uzyskuje każdy z uczestników tego ciała, od siły tam delegującej.</p>
<p>Tylko, że trzeba mieć także świadomość tego, że obecność takich ciał jak „Solidarność” i jak środowiska opozycyjne wytwarza zmianę sytuacji, mianowicie uczestniczyć mają przedstawiciele grup i środowisk, które nadal jeszcze są - mają słaby dostęp do państwa, do jego instytucji i zmian, jakie nastąpią w systemie parlamentarnym tego szybko nie wytworzą. Co więcej, gdyby przyjąć, że zmiany w systemie parlamentarnym są wystarczające, to wówczas być może tego typu instytucja byłaby zbędna. Natomiast można założyć nikt nas w tej chwili nie planuje czasu istnienia tej instytucji, o tym niechaj zdecyduje rzeczywistość i jej potrzeby - jeżeli wystarcza, ażeby ona przez kilka miesięcy funkcjonowała, wówczas sama będzie władna określić swojego istnienia koniec. Być może jednak, że w tym formułującym się systemie demokratycznym, czy bardziej demokratycznym, czy też demokratycznym, czy demokratyzującym się, że w tym systemie instytucja ta może mediować - łagodzić konflikty, sprzyjać rozwiązywaniu ich.</p>
<p>Powinna jednak mieć zatem określone zadania, cele i kompetencje. Jeśli chodzi o zadania, rozumiem, podobnie jak prof. Reykowski, że byłyby to trzy zadania, że komisja porozumiewawcza zapewniać miałaby nadzór nad realizacją uzgodnień Okrągłego Stołu. Że po drugie miałaby zapewnić, kontynuację prac rozpoczętych przez prace Okrągłego Stołu, debaty Okrągłego Stołu i po trzecie miałaby pełnić funkcje mediacyjne w życiu publicznym.</p>
<p>Każda z tych trzech funkcji wymaga określenia uprawnień i form działania. Nadzór nad realizacją uzgodnień Okrągłego Stołu ciało to sprawować może w sposób generalny, właśnie tak nadzorując proces demokratyzacji systemu politycznego, gospodarczego i społecznego. Natomiast uznając, że głównym problemem życia narodowego Polski, w chwili dzisiejszej, jest problem gospodarki, sytuacji gospodarczej - należałoby zapewnić tej komisji porozumiewawczej możność praktycznego nadzorowania ustaleń dotyczących polityki gospodarczej i społecznej. To by oznaczało, że komisja porozumiewawcza mogłaby powołać - byłaby władna do powołania zespołu podkomisji, tutaj brak słów, komitetu, który zająłby się sprawami gospodarki i polityki społecznej.</p>
<p>I sądzimy wówczas, że ta pewna sfera wrażliwości rządu na wszelkie ciała kontrolujące i nadzorujące nie zostanie wystawiona na próbę. Dlatego, że ten zespół, ten komitet powołany przez komisję porozumiewawczą miałby prawa tylko przedstawienia swoich wniosków, swoich ocen komisji porozumiewawczej, w której są reprezentowane partie polityczne - koalicja rządząca i wielkie siły społeczne narodu. A zatem, że właśnie to ciało byłoby władne wszystkimi innymi kanałami konstytucyjnie określonymi, którymi dysponuje uzyskania decyzji potrzebnych.</p>
<p>Ale, że zatem to sprzężenie między konstatacją a decyzją, między diagnozą i postulatem decyzji, a decyzją byłoby dalej przez wszystkie kanały instytucyjnie przewidziane, instytucjonalnie określone, konstytucyjnie określone i zatem mam nadzieję, że w tę sferę wrażliwości nie wkraczamy.</p>
<p>Sądzę, że tutaj także można usytuować zespół, który podjąłby sprawę samorządu terytorialnego. Jeżeli rzeczywiście tak jest, że obie strony mają świadomość wagi reformy w tym kierunku idącej i że to, że nie podjęliśmy decyzji, które by uruchomiły ewolucję w kierunku przez nas przewidzianym, tę główną oporą, główną przeszkodą jest problem czasu i potrzeby prac, które tego typu reforma wymaga. Tu wówczas powołanie zespołu na zasadzie analogicznej jak formowana jest komisja porozumiewawcza, na zasadzie analogicznej jak reformowany był Okrągły Stół, która zajęłaby się planowaniem i realizacją reformy samorządu terytorialnego, wówczas także w ramach nadzoru nad realizacją uzgodnień Okrągłego Stołu byłoby to do pomyślenia.</p>
<p>W celach drugich - kontynuacji prac rozpoczętych przez debatę Okrągłego Stołu myślę, że niezależnie od tego co się dokonywać będzie w systemie państwowym i w wielkich instytucjach państwa, że dobrze by było ocalić coś z tego ducha Okrągłego Stołu, który się błąka po Pałacu Namiestnikowskim i w którym coś jest wartego ocalenia, mianowicie podejmowanie wielkich problemów, w publicznej debacie i przy zasadzie wielostronności partnerów. I ta formuła, taka właśnie konsensualna jaką tutaj przyjęliśmy jest formułą szczęśliwie pośrednią, to znaczy wytwarzającą pewne pole pośredniego działania, pewną pośrednią sferę działania publicznego między parlamentem a grupami ludzkimi i że może właśnie te sformułowane przez nas zespoły i podzespoły mogłyby być uruchamiana przez komisje porozumiewawczą wtedy, kiedy byłby problem warty przedyskutowania, podjęcia i dotarcia z nim do opinii publicznej.</p>
<p>Wreszcie funkcja trzecia, funkcja mediacyjna - ta zależy od tego co się, jak się będzie rozwijało życie publiczne. Jak ułożą się relacje między związkami zawodowymi, jak układać się będą relacje między stowarzyszeniami, grupami politycznymi, nikt z nas w tej chwili nie jest w stanie przewidzieć jakiego typu konflikty będą wyrastały.</p>
<p>Chcę powiedzieć realistycznie, że nie sądzę, ażeby na wielkie konflikty, które Polsce grożą ta komisja porozumiewawcza była narzędziem skutecznym. Sądzę natomiast, że komisja porozumiewawcza może być narzędziem skutecznym na konflikty średniego wymiaru, to znaczy wtedy, kiedy wybucha konflikt, manifestacja uliczna, strajk i w którym ostra reakcja jednej strony lub ostre działania drugiej strony mogą wytworzyć z konfliktu lokalnego lub regionalnego wielką sytuację zapalną. Tu komisja porozumiewawcza jest, może być skuteczną formą działania.</p>
<p>To stwierdzając, chcę powiedzieć, że strona nasza przyjmuje propozycję utworzenia komisji porozumiewawczej. Zostawia jako otwartą, stwierdzając swój brak kompetencji, jaką formułę prawną należy nadać komisji porozumiewawczej, czy powinna ona mieć pewien status prawny określony. Wyznam, że jako historyk boję się określenia statusu prawnego zawsze mi się wydaje, że gdy jest sytuacja nie dookreślona, byle żeby ona nie była przeciw prawu, a żeby była tolerowana przez prawo, że może lepiej to odpowiada potrzebom życia społecznego.</p>
<p>Natomiast trzeba by przyjąć, że wysoka ranga tej komisji i wysoka ranga ludzi, którzy reprezentują, bo jest to komisja złożona nie z jednostek, ale z ludzi obdarzonych mandatem i delegowanych przez organizacje, że wysoka ranga tej komisji zapewni jej dostęp pełen do źródeł informacji i dostęp do wielkich kanałów przekazu, do opinii publicznej, że w tych dwóch dziedzinach dostępu do informacji i dostępu do opinii publicznej, że będzie ta komisja porozumiewawcza dysponowała pełnymi uprawnieniami.</p>
<p>Muszę dodać trzecie, po trzecie - podszeptywano mi, ale to wyłącznie bardzo tacy sceptycy i pesymiści podszeptywali. Mówili, że przynajmniej jeszcze immunitet na 48 godzin dodać tej komisji, ale może to już sceptycyzm nadmierny, ja bym zatrzymał się zatem przy tych dwóch pierwszych, to znaczy dostępu do informacji i dostępu do opinii publicznej.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Mam jedno pytanie w stosunku do projektu, mianowicie była mowa o dostępności informacji i uprawnieniach. Czy można prosić o pewne rozwinięcie kategorii uprawnienia, co by należało w tym zmieścić?</p>
<p><em>Ob. Bronisław Geremek:</em></p>
<p>Więc tu szczerze mówiłem - że myśmy się nie zastanawiali nad sprawą komisji porozumiewawczej. Oczekiwaliśmy pewnych sformułowań i uznawaliśmy - proszę to nie traktować jako przytyk, tylko konstatacja, że strona proponująca powie nam właśnie jak to usytuować. Nie mamy w tej chwili propozycji, ale uznajmy, że jeżeli nie ma z drugiej strony propozycji, że to nie jest tak ważna w tej chwili kwestia, gdyby była możliwość powiedzmy formułowania dzisiaj, to byłoby bardzo dobrze, ale nawet jeśli tego nie dokonamy, no to jakoś znajdziemy formułę i zgodzimy się w każdym razie na nią. Tutaj nie sądzę, ażeby były zasadnicze, mogłyby być zasadnicze różnice zdań.</p>
<p><em>Prof. Jerzy Bafia:</em></p>
<p>Ponieważ panowie przewodniczący otwarli właściwie różne wątki tego tematu, to chciałbym parę słów dorzucić do tej dyskusji. Mnie się wydaje, że jednym z najbardziej podstawowych elementów, który tutaj musi być wzięty pod uwagę w kategoriach takiego realizmu, to jest zjawisko, które prawdopodobnie będzie bardzo ważyło na przyszłości mianowicie - ambicje parlamentu przyszłego do podejmowania otwartych problemów i rozwiązywania otwartych problemów.</p>
<p>Z tego punktu widzenia jeśli się jeszcze uwzględni, że te ambicje poselskie będą się realizowały w kategoriach problemowych komisji sejmowych, bo Sejm jest dzielony i myślę, że dalej ten system będzie kontynuowany - to wydaje się, że cały ten wątek powiedziałbym taki bardzo roboczy, wykorzystania dorobku „okrągłego stołu” powiedzmy nasuwających się bieżących problemów społecznych, gospodarczych, prawnych, że on jednak - tak mnie się wydaje - nie zostawi wiele miejsca na to, żeby ktoś poza Sejmem mógł te sprawy rozstrzygać.</p>
<p>Poza tym ta refleksja taka wyobrażeniowa na temat ambicji przyszłego Sejmu i Senatu, rzecz jasna mówię tu w kontekście całościowym organów przedstawicielskich, musi jeszcze chyba jednak brać pod uwagę, że przy zmianach struktury organów państwa, które jednak nieco przekształcają relacje i w kategoriach ludowładztwa przedstawicielstwa - zmieniają pewne elementy tego układu, choć nie podważają ich, co do zasady to byłoby też chyba dobrze, żeby jednak to życie codzienne było rozstrzygane jak najbardziej, jak najpełniej w kategoriach Sejmu.</p>
<p>Dlatego jeśli tak na to patrzeć to mnie się osobiście zdaje, że warto rozważać w tej dyskusji, w tej perspektywie właściwie chyba tylko Radę Porozumienia Narodowego o jakiejś bardzo szczególnej randze, takiej, która za punkt wyjścia można powiedzieć bierze problemy mediacyjne, ale problemy mediacyjne w sytuacji kiedy jest niebezpieczeństwo jakichś naruszeń strategii, która została rozpoczęta. Strategii procesu demokratyzacji niebezpieczeństw zahamowania tego procesu, jakichś powiedzmy wypaczeń w jednym lub w drugim kierunku, które by podważały pewien układ podstawowego podziału władzy, podstawowego podziału funkcjonowania organów, a także powiedzmy podstawowe układy, które się wyłaniają między organami wykonawczymi i przedstawicielskimi, a w szczególności także tym nowym elementem, który tutaj wiele razy podkreślałem, mianowicie zjawiskiem opozycji parlamentarnej.</p>
<p>I w takim sensie mnie się zdaje, że oczywiście taka rada porozumienia powinna być radą porozumienia, może nazwaną jakoś bardzo godnie, radą porozumienia narodowego, powinna być instytucją na pewno pozaprawną, instytucją w kategoriach politycznych widzianą i instytucją, która by właśnie podejmowała z jednej strony elementy mediacyjne, rozstrzygane na zasadzie wzajemnej perswazji, konsensusu, a z drugiej strony możliwe, że mogłaby mieć rolę inspiracji jeśli chodzi o, jak tu się mówi, pogłębienia często pogłębienia procesów demokratyzacji.</p>
<p>Więc powinien być to organ bardzo wysoko usytuowany i wydaje mi się, że powinien być to organ który powinien funkcjonować pod przewodnictwem prezydenta - dlatego, że on będzie miał też rolę takiego strażnika pewności konstytucyjnej w nowy układzie, strażnika tego co nazywa się socjalistyczną demokracją parlamentarną w tych rozwiązaniach, jakie się z tego wyłaniają, w tym całokształcie, no i to oczywiście to też by potwierdzało jeszcze, że charakter funkcji powinien być taki.</p>
<p>Oczywiście, że robocza strona często odgrywa pewną rolę, ale wydaje mi się, że będzie bardzo wielką rolą - będzie bardzo istotne nowe zjawisko rozszerzenia się jeszcze bardziej pełnego na gruncie pluralizmu, ambicji klubów poselskich, komisji sejmowych, jak najpełniejszego aktywizowania się w podejmowaniu, realizowaniu bieżących problemów.</p>
<p>W tym kontekście wydaje mi się, ta rada byłaby chyba jednak niepotrzebnie przeciążana tymi zagadnieniami.</p>
<p>To tyle, dziękuję.</p>
<p><em>Ob. Ryszard Reiff:</em></p>
<p>Korzystam z tej klauzuli wypowiedzi bardzo indywidualnych, nie w imieniu zespołu. Rzeczywiście tak jak powiedział nasz przewodniczący, jest ta sprawa jeszcze nie dyskutowana u nas, tak że jest w fazie, że tak powiem pewnej burzy mózgów i każdy bardzo indywidualne poglądy zgłasza tutaj.</p>
<p>Wydaje mi się, że trzeba byłoby zacząć rozważania od usytuowania tego już w istniejącej, że tak powiem strukturze.</p>
<p>Otóż ja wyobrażam sobie, że to powinno być połączenie dwóch reprezentacji, polegających na tym, że jedna jest już stworzona, to jest ta komisja porozumiewawcza partii i stronnictw politycznych, która dla jakichś spraw ogólnych od czasu do czasu się zbiera, po naszej stronie nie ma tak wyraźnego ciała, jakąś rolę tego typu spełnia Komitet Obywatelski, natomiast istota strukturalna komisji porozumiewawczej powinna wynikać z faktu delegowania przez te dwa ciała reprezentacji najbardziej miarodajnej dla spraw, o których chcę w tej chwili mówić.</p>
<p>Tak że byłaby to, w pewnym sensie, zatem komisja porozumiewawcza ściśle odpowiadająca temu określeniu, ale mająca swój wynik personalny z delegowania tych dwóch dotychczas. Natomiast jaki jest merytoryczny zakres? I tu bardzo bym, że tak powiem szedł daleko, jeśli chodzi o podniesienie merytorycznego zakresu odpowiedzialności tego ciała. Według mnie skrótowo można powiedzieć, że komisja porozumiewawcza precyzuje zasady polskiej racji stanu. Określa interes narodowy. W naszych tych dokumentach, które redagujemy od czasu do czasu pojawia się tego rodzaju określenie i ono właściwie budzi pewne wątpliwości, ponieważ może być wielokrotnie w różny sposób precyzowane.</p>
<p>Na polską rację stanu aktualną składają się trzy kompleksy zagadnień. I one powinny bezpośrednio podlegać w zakresie tych kompetencji, o których mówił prof. Geremek, że trzeba tę komisję porozumiewawczą w te kompetencje wyposażyć, otóż pierwszy zakres to byłoby uspołecznienie polityki informacyjnej, uspołecznienie polityki kadrowej i odpowiedzialność za praworządność. Nomenklatura, cenzura i zagadnienia porządku prawnego - i to jest pierwszy kompleks.</p>
<p>Jest to w pewnym sensie przeniesienie na grunt państwowo-społeczny tego co dotychczas było bardzo ściśle zarezerwowane dla kierowniczej roli partii i tam wykonywane całkowicie samoistnie. Jest to zatem pewien, nawiązuję do tego co miałem okazję mówić przy innej okazji, w czasie tych dyskusji, że to jest istota monopolu władzy to znaczy cenzura i nomenklatura. Te dwie rzeczy trzeba uspołecznić jeśli wychodzi się z tego monopolu włazy i traktuje się całość tego procesu demokratyzacyjnego nie tylko jako, po prostu, że trzeba ustąpić, żeby nie było kłopotów społecznych, w momencie, w którym one się kończą, właściwie bezprzedmiotowe jest dalsze ustąpienie.</p>
<p>Drugi kompleks zagadnień to jest to co my nazywamy budową państwa ogólnonarodowego. Na to się składają podstawowe dwa elementy: suwerenność zewnętrzna, czyli ile niepodległości w warunkach sojuszu, suwerenność wewnętrzna, ile demokracji w warunkach ustroju, który jest dopiero na drodze do demokracji parlamentarnej - i to trzeba na bieżąco precyzować, ponieważ to jest proces ciągły.</p>
<p>I wreszcie trzeci wielki kompleks zagadnień, to jest reforma i wszystkie związane z tym zagadnienia rozwiązywania kryzysu bieżącego w różnych etapach, to przed czym wszyscy stoimy, zagadnienia właśnie indeksacja, właśnie te wszystkie rzeczy, które po prostu stanowią istotę sprawy.</p>
<p>Wydaje mi się, że to jest bardzo dużo, ale równocześnie to stwarza rzeczywistą potrzebę powołania tego rodzaju ciała. Każde inne i tu się realizuje, i zasada kontynuacji, i zasada kontroli, i zasada mediacji, ale ona musi mieć odniesienia do określonych zagadnień. Inaczej po prostu byłaby prostym powtarzaniem tego o czym, żeśmy tu wielokrotnie mówili.</p>
<p>Dziękuję.</p>
<p><em>Przewodniczący:</em></p>
<p>Dziękuję. Głos zabierze pan Gulczyński.</p>
<p><em>Ob. Mariusz Gulczyński:</em></p>
<p>Ja sądzę, że charakter komisji porozumiewawczej i zakres jej uprawnień będzie zależał od tego, jaki będzie charakter porozumienia. Ja sądzę, że można porozumienie widzieć i trzeba widzieć w dwóch wymiarach. Pierwszym wymiarze ucywilizowania konfliktu, który jest i będzie trwał nadal. I drugim wymiarze, ucywilizowania Polski. W przypadku ucywilizowania konfliktu gdyby do tego zadania można powiedzieć ograniczało się, to wówczas zadaniem komisji będzie na dobrą sprawę moderowanie zacietrzewienia, które może wynikać także i w ciałach parlamentarnych i pozaparlamentarnych i sytuacji patowych, bo mogą się zdarzać tego rodzaju w procesie ustawodawczym i w procesie demokratycznym sytuacje patowe. I do tego w zasadzie gdyby ten wymiar, który ja nazywam kto - kogo, niejako gdyby nadal trwał i dominował, to tego rodzaju zadanie miałaby ta komisja i ona w zasadzie wtedy powinna mieć charakter czegoś w rodzaju „Magdalenki”, że w takiej oto sytuacji są upełnomocnieni przedstawiciele na wysokim szczeblu obydwu stron, którzy się spotykają i przezwyciężają stale zacietrzewienia i patową sytuację, która uniemożliwia funkcjonowanie normalne organizmu państwowego. Czyli sprzyja cywilizowaniu konfliktu i to będzie na pewno potrzebne.</p>
<p>Natomiast drugi wymiar, który według mnie, dopiero wtedy Okrągły Stół zaspokoi oczekiwania społeczne, bo takie one są bezspornie, zaspokoi oczekiwania społeczne nie tylko w sensie sił aktywnych politycznie, ale ogółu społeczeństwa, kiedy będzie sprzyjał temu co można powiedzieć ucywilizowaniu Polski, czyli oprócz tej nieuchronnej sytuacji kto - kogo, będziemy mieli także coraz więcej sytuacji kto - z kim będzie współdziałał w tym dziele ucywilizowania Polski i do tego po prostu trzeba będzie nie tylko wąskiej w wymiarze „Magdalenki”, w wymiarze samej czołówki spotykanie się reprezentantów obydwu stron, ale także spotykanie się szerszych reprezentacji, jak gdyby ja bym powiedział nawet w jakiejś mierze Okrągłego Stołu z prawem do rozszerzenia, ja bym nawet widział tym stanie przymierzanym - z tego co słyszałem liczby 30 osób, które powinny stanowić jądro, ale powinni oni mieć prawo rozszerzania i wciągania szerszych reprezentacji do tego, żeby wynikające z potrzeby właśnie dogadywania się do wspólnego działania na rzecz ucywilizowania Polski siły można było uzgadniać i przyciągać.</p>
<p>I tu w tym miejscu te dwa wymiary ja sądzę należałoby od razu w punkcie wyjścia widzieć, zdając sobie sprawę z nieuchronności cywilizowania konfliktu, a więc tego pierwszego wymiaru, nie zamykać drogi do możliwości tworzenia formy dla współdziałania na rzecz cywilizowania Polski.</p>
<p>Dziękuję.</p>
<p><em>Ob. Zbigniew Czajkowski:</em></p>
<p>Do wypowiedzi skłoniła mnie, zainspirowała wypowiedź pana prof. Geremka, szczególnie dotycząca jego interpretacji tych trzech zadań, które zostały przedstawione przed komisją porozumiewawczą. Otóż wydaje mi się, że padło tam bardzo ważne sformułowanie, które szalenie mnie tutaj się... jakoś podbudowało w sensie jego ujęcia, ale i rozwinięcia, mianowicie o tym, że w wyniku tych długotrwałych kilkutygodniowych debat nie tylko tego naszego podzespołu, ale w ogóle „okrągłego stołu” zapanowała pewna forma ducha „okrągłego stołu”. Ta pewna koncepcja, pewna idea zbliżyła strony, ludzi środowiska które jest często bardzo zwaśnione, do wymiany zdań, do wymiany stanowisk na zasadzie cywilizowanej, na zasadzie właśnie jakiegoś przekonywania swoimi argumentami.</p>
<p>Ale równocześnie ten duch „okrągłego stołu” nie powinien być tylko i wyłącznie zamknięty i w kręgu tego zespołu, tym bardziej utrwalony jeszcze w komisji porozumiewawczej, to znaczy w tym kręgu, który będzie tworzyła komisja porozumiewawcza. Bo wiemy o tym, że przecież tutaj nie my wszyscy reprezentujemy wszystkie elity społeczne i polityczne. Są przecież ze strony opozycji jeszcze wiele środowisk, których tutaj nie ma. Jest jeszcze wiele środowisk społecznych, które też tutaj nie uczestniczą, które tylko się przypatrują, wsłuchują, które podają pewnej weryfikacji społecznej przebieg obrad i co z tego wyniknie, wyciągną dopiero wnioski.</p>
<p>Otóż wydaje mi się, że ten zespół komisji porozumiewawczej, który ma być powołany, powinien sobie postawić jakieś zadanie pokonania też pewnego niedostatku tego społecznego, poszerzania ducha właśnie „okrągłego stołu”.</p>
<p>I dlatego też jednym z zadań komisji powinno być zadanie przejścia od spotkania i wymiany poglądów tego wypracowania pewnego porozumienia, kompromisu i porozumiewania się elit politycznych, do oddziaływania społecznego - do pozyskiwania coraz bardziej, szczególnie tych ośrodków realizacji społeczno-politycznych, które tutaj nie uczestniczą, ale nie tylko.</p>
<p>Otóż mnie się wydaje, proszę państwa, że myśmy tu powinni te idee rozszerzyć, mianowicie powinniśmy pozyskiwać siły społeczne nie tylko opozycyjne, czy też nieuczestniczące tutaj, ale nie zapominajmy o tym, że przypatruje się całe społeczeństwo, które w zasadzie, gdybyśmy nadali pewną mu rangę, to społeczeństwo do tej pory jest społecznie zobojętniałe, to społeczeństwo jest w pewnym sensie nieporuszone, czy stanowi pewną masę, którą trzeba ożywić, trzeba natchnąć pewną nową ideą, pewną myślą - właśnie elementami tego ducha „okrągłego stołu”.</p>
<p>I teraz powstaje pytanie jak pozyskać ludzi zobojętniałych? To jest wielkie zadanie, mnie się wydaje, i zadanie, którym powinniśmy obciążyć też i tę komisję porozumiewawczą jako czwartym zadaniem, bardzo istotnym, które dotyczy może problemów niewymiernych, może nie tak porównywalnych, ale w sferze oddziaływania pewnej psychologii społecznej, kultury politycznej, ale równocześnie do tego chciałbym jeszcze dodać niejako jeden niezbędny warunek, który w naszych debatach trochę nam umykał do tej pory z oczu i z pola naszego widzenia, naszej obserwacji.</p>
<p>Jak powinniśmy, oddziałując na to społeczeństwo zobojętniałe, przezwyciężać w tym społeczeństwie, w całym społeczeństwie, kręgu ludzi, których chcemy pozyskiwać, mianowicie kryzys wartości społeczno-moralnych, który nam towarzyszy codziennie, który osłabia nasze możliwości w sensie egzekutywy gospodarczej, politycznej, społecznej, porozumiewania się wzajemnego, a więc musimy przezwyciężyć to co do tej pory jest zachwiane, brak szacunku dla wyższych wartości nadrzędnych, dla wyższych wartości społecznych i moralnych. I dlatego też mnie się wydaje, że ta ranga komisji porozumiewawczej powinna być wzbogacona o czwarte zadanie, o charakterze tego rodzaju, ażeby rozszerzać idee i ducha „okrągłego stołu”, na kręgi ludzi do tej pory nieprzekonanych i w jakimś sensie niewłączonych w samą tę ideę i koncepcję realizowaną przez ideał „okrągłego stołu”.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję.</p>
<p>Głos ma pan Bodnar.</p>
<p><em>Ob. Artur Bodnar:</em></p>
<p>Wydaje mi się, że dyskusja na temat koncepcji, kształtu komisji porozumiewawczej, w tych ostatnich dniach obrad naszych jest bardzo potrzebna i rozumiem, że dokument „okrągłego stołu będzie precyzował w sposób ogólny, ale jednocześnie jasny zadania w tej komisji.</p>
<p>Komisja porozumiewawcza, podobnie jak „okrągły stół” ma być ciałem politycznym. Rysują się tutaj co najmniej dwie koncepcje, sformułowany już przed chwilą przez panów dyskutantów, bo z jednej strony jest propozycja, aby była to reprezentacja wszystkich sił politycznych w naszym kraju, znaczących, a z drugiej strony jest propozycja, aby było to ciało, które by, ja bym powiedział, formułowało pewne - rysowało projekty decyzyjne, aby było owym przedsionkiem procedur władczych i wpływało skutecznie na procesy władcze w państwie.</p>
<p>Są to oczywiście dwie różne koncepcje. Moim zdaniem gdyby realnie mnie ktoś zapytał po co jest potrzebna komisja porozumiewawcza, to ja bym na to jemu odpowiedział, że przede wszystkim potrzebna jest na dziś z punktu widzenia horyzontu czasu najbliższego, komisja porozumiewawcza jest potrzebna po to, aby ta głęboka zmiana społeczna, jaka w Polsce się dokonuje, była zmianą ewolucyjną, ale konsekwentną i pierwszym takim krokiem czasu najbliższego jest to, aby wybory do Sejmu, do Senatu, uruchomienie tych ciał, które żeśmy tu zaprojektowali, procedur, przetargu społecznego i politycznego było możliwie bezkonfliktowe, możliwe bez zgrzytów.</p>
<p>Natomiast jaki powinna przybierać kształt komisja porozumiewawcza po wyborach do Sejmu i Senatu to z punktu widzenia - myśląc o tym w kategoriach nienormatywnych, a realnych, trudno jest dzisiaj na to odpowiedzieć, bo niejasne jest na ile siły polityczne zasiadające przy „okrągłym stole”, a także gromadzące się wokół „okrągłego stołu” będą reprezentowane w przyszłych organach przedstawicielskich z racji demokratycznego charakteru wyborów do tych ciał.</p>
<p>Ktoś może powiedzieć: no dobrze, koalicja już sobie zapewniła przynajmniej do Sejmu pakiet miejsc mandatowych, ale na to koalicja powie: no dobrze, ale my nie wiemy - po pierwsze - czy wszyscy nasi przejdą tak jak byśmy chcieli, może od dołu będą zgłoszeni, a po drugie - nie wiemy jak ukształtuje się reprezentacja społeczeństw obywatelskich, owych sił społecznych, dzisiaj jeszcze do końca politycznie nieuformowanych, a przecież jest to sprawa niesłychanie ważna.</p>
<p>Z tego punktu widzenia nam trudno dzisiaj powiedzieć, jaki się ukształtuje realny układ rzeczy między komisją porozumiewawczą a ciałami Sejmu i Senatu. Z tego też punktu widzenia bałbym się precyzować dzisiaj szczegółowo zadania komisji porozumiewawczej dla okresu powyborczego. To jest po pierwsze.</p>
<p>Po drugie - nie wiem, czy nie byłoby przedwcześnie dzisiaj powiedzieć sobie, że komisja porozumiewawcza powinna głęboko interweniować w problemy polityki gospodarczej i polityki społecznej, bowiem jest to jedna z centralnych prerogatyw Sejmu. Po drugie rząd chce być rządem i powiada: jak określicie kierunek działań to zostawcie nam wolne ręce w działaniu, my za to ponosimy odpowiedzialność, stąd też chcąc mieć uporządkowany stosunek władzy wedle i respektować zasadę trójpodziału władzy, respektować zasadę autonomii ciał zwłaszcza wybranych w sposób demokratyczny, ja bym powiedział dzisiaj - w sposób jedynie bardzo ogólny zakreślić kompetencje komisji porozumiewawczej po Sejmie.</p>
<p>Dla przykładu przecież jest dla PZPR sprawą zasadniczą, jak ułożyć w przyszłości stosunki między Komitetem Centralnym partii a klubem poselskim PZPR? W tej formule komisji porozumiewawczej, o jakiej tu dzisiaj dyskutujemy, z góry można powiedzieć, że próbę autonomizacji klubu poselskiego PZPR muszą być od razu przekreślone, bowiem przedstawiciele instancji takiej jak Komitet Centralny będą mieli głos decydujący w sprawach, ja bym powiedział, nie tylko kierunkowych, ale i szczegółowych, bo życie komisji porozumiewawczej narzuci to. Więc daję taki przykład, który dotyczy również tych innych sił politycznych i społecznych.</p>
<p>Stąd też pan przewodniczący pozwoli, Reykowski i prof. Geremek opowiadałbym się za dość lakonicznym sformułowaniem - stwierdzeniem, że komisja porozumiewawcza jest ciałem koniecznym. Po wyborze Sejmu i Senatu, natomiast komisja ta swoje zadanie i kompetencje wówczas sprecyzuje i uściśli bardziej szczegółowo.</p>
<p>Dziękuję bardzo.</p>
<p><em>Przewodniczący:</em></p>
<p>Ponieważ już nie widzę więcej głosów - jeszcze prof. Kubiak, proszę bardzo.</p>
<p><em>Ob. Hieronim Kubiak:</em></p>
<p>Mam wyraźnego pecha do zabierania głosu. Otóż jeżeli przez chwilę tylko założyć, że nie chodzi o tworzenie instytucji, która powstaje siłą inercji, to znaczy skoro już istniał przez 2 miesiące „okrągły stół”, to trudno, żeby się zakończył bez instytucji, która będzie go kontynuowała. To znane w życiu społecznym prawo bardzo wielu podobnych sytuacji.</p>
<p>Jeśli już założyć, że nie o to chodzi, a zakładam, że nie o to chodzi, to wydaje mi się, że instytucja, o której mówimy jest po prostu, posługując się językiem kodeksu drogowego, instytucją wyrastającą z ograniczonego zaufania. To znaczy jest to instytucja minimalizacji ryzyka politycznego dla wszystkich sił, które decydują się na to aby współuczestniczyć w określonej bardzo ewolucji polskiego systemu politycznego. Jeżeli tak, to jest to instytucja o charakterze rady porozumiewawczej różnych sił politycznych, które są tutaj obecne, czy też które mogą znaleźć się w wyniku ewolucji polskiej sytuacji, jako siły reprezentujące określone części składowe polskiego społeczeństwa.</p>
<p>Ale to wcale nie znaczy, że taka instytucja powinna rozwijać się na kształt nowego BBWR czy czegokolwiek innego, ponieważ nie sądzę, aby dla takiej instytucji istniało jakiekolwiek zapotrzebowanie. Ona ma być jeśli dobrze rozumiem tę intencję możliwością pojawienia się w sytuacji pewnych awarii politycznych, kiedy poza układem normalnego państwowego władztwa, dochodzi do poszukiwania tej racji jednoczącej czy racji krytycznej nie do końca akceptowanej przez wszystkich, ale ciągle jeszcze do przyjęcia przez wszystkich.</p>
<p>Czyli do wytworzenia tej sytuacji kłótliwej - zgody. Jeżeli tak, to sądzę, że trzeba byłoby być bardzo ostrożnym, tak jak to już zostało tutaj powiedziane i z obu stron stołu w jednoznacznym określeniu, czym komisja porozumiewawcza się ma zajmować.</p>
<p>To jest kwestia, która musi być przy tak ogólnej intencji rozstrzygnięta, czy rozstrzygana przez tę komisję w zależności od warunków, dla których ona zdecyduje się działać. Jeżeli byśmy nawet postąpili inaczej to przecież ta komisja i tak jest samo-sprawczym podmiotem, które zdecyduje tak jak zdecyduje w zależności od tego co zdecydować będzie musiała.</p>
<p>Muszę przyznać, że dla mnie, jako obywatela, tu jest pewna szorstkość pomiędzy tym ładem konstytucyjnym i ładem instytucji konstytucyjnych, które tworzymy, a jednocześnie pewnym politycznym dodatkowym zabezpieczeniem tego ładu, bo tu jest taka relacja, ale jeżeli rzeczywistość jest taka jaka jest, to trzeba się na nią zgodzić ponieważ najtrudniej jest się nie godzić na rzeczywistość.</p>
<p>Dziękuję.</p>
<p><em>Przewodniczący:</em></p>
<p>Ostatnim mówcą w mojej świadomości jest pan Zaciura.</p>
<p><em>Ob. Jan Zaciura:</em></p>
<p>Panie Przewodniczący! Ja faktycznie chciałem tylko złożyć wniosek formalny, bo jeżeli wszystkie strony dzisiaj tu wypowiadające się, wszyscy dyskutanci nie mają wątpliwości co do tych węzłowych spraw, to znaczy po pierwsze, że powinna komisja porozumiewawcza funkcjonować po zakończeniu obrad „okrągłego stołu” i że co najmniej te trzy grupy zadań powinna realizować oczywiście dyskusyjna może być sprawa hierarchii tychże zadań tutaj sformułowanych, co pierwsze, co drugie, co trzecie i wreszcie po trzecie jeżeli wszyscy są dyskutanci zgodni co do tego, że szczególna rola tejże komisji przypada do tego czasu zanim się nie ukształtują instytucje polityczne w wyniku tychże decyzji, które zapadną przy „okrągłym stole” - to może po prostu należałoby, żeby przyspieszyć proces pracy, powołać kilkuosobowy zespół mieszany, który by spróbował te sprawy, o których dyskutowaliśmy dzisiaj, rzucić na jakiś papier i można byłoby dyskutować tylko nad kilkoma sprawami, które w moim przekonaniu są dyskusyjne.</p>
<p>Na przykład problem składu tejże komisji porozumiewawczej, czy ona ma być reprezentatywna w tym sensie, że osoby, biorące udział w tejże komisji nie powiedzą, że muszą się znów naradzać, bo nie mają kompetencji czy też komisja porozumiewawcza się zbiera z osobami pierwszymi, które reprezentują z udziałem tychże osób, które reprezentują tutaj wszystkie siły i niejako sama może podejmować pewne kierunkowe decyzje. Tak samo jak dyskusyjna jest sprawa, ale mniej dyskusyjna to jest funkcjonowanie zespołu w obrębie tejże komisji, czy zespołów takich, które ukształtowały się w wyniku obrad „okrągłego stołu”, czy też może zespołów ukształtowanych trochę inaczej, bo w wyniku obrad „okrągłego stołu” okazało się, że ten podział dotychczasowy w niektórych punktach nie był jasny i w związku z tym niektóre sprawy z jednego zespołu przechodziły na zespół polityczny lub na zespół gospodarczy, zresztą praktyka tego dowodzi i to w sumie przeszkadza w podejmowaniu określonych kierunkowych decyzji. Więc może by można było rozważyć, żeby w obrębie tej komisji funkcjonowały trzy zespoły tak jak ukształtował się „stół” generalnie, to znaczy zespół reform politycznych, zespół reform gospodarczych i może reform społecznych, bo rozumiem, że pluralizm będzie przecież jednym z bardzo istotnych elementów całego tu życia społeczno-politycznego, natomiast faktycznie w przyszłości mógłby się posiłkować zespołami czy grupami ekspertów, które się ukształtowały przy różnego rodzaju grupach, zespołach, „podstolikach” obradujących w tym okresie.</p>
<p>Dziękuję serdecznie.</p>
<p><em>Przewodniczący:</em></p>
<p>Rozumiem, że będziemy kończyć już ten punkt.</p>
<p><em>Ob. Bronisław Geremek:</em></p>
<p>Ja chciałem tyko przyłączyć się do wniosku pana Zaciury i tyle, że skonkretyzować go w ten sposób, żeby powołany przez nas zespół redakcyjny zechciał opracować sformułowanie dotyczące komisji porozumiewawczej.</p>
<p><em>Przewodniczący:</em></p>
<p>Chciałbym przypomnieć, że kiedy kończyliśmy nasze wczorajsze posiedzenie już dość późno w nocy, pan Lech Wałęsa zwrócił się rozumiem do prof. Geremka przede wszystkim, ale jakoś to... do nas, o to abyśmy rozpoznali po co to… ta komisja ma być i o co ma w niej naprawdę chodzić, jak ją robić w ogóle.</p>
<p>I ta dyskusja, którą żeśmy przeprowadzili jak sądzę dokonała takiej wstępnej eksploracji tego tematu. Toteż na podstawie tej dyskusji chyba rzeczywiście moglibyśmy taką komisję powołać, wziąć protokół z tego i powołać komisję. Może rzeczywiście kogoś byśmy wyznaczyli po dwie osoby, nie więcej prawda, które by przygotowały taki projekt, gdzieś do poniedziałku.</p>
<p>Dobrze? To byśmy może na tym zakończyli ten punkt.</p>
<p>Chciałem zapytać, czy przed przejściem do drugiego punktu życzą państwo sobie przerwę?</p>
<p>Mamy jeszcze godzinę czasu do obradowania. Ponieważ i tak trzeba przeczytać tekst to ogłaszam 10 minutową przerwę na przeczytanie tekstu i odpoczywanie.</p>
<p></p>
<p>/Przerwa./</p>
<p></p>
<p>/Po przerwie./</p>
<p></p>
<p><em>Przewodniczący:</em></p>
<p>Ponieważ mamy bardzo niedużo czasu proponuję taką konwencję tej dyskusji. Nie jest możliwe, aby nie wiem ilu nas jest 30 osób, czy 40 wykonało, mogło zespołowo redagować tekst, proponowałbym przyjęcie takiej formuły, że tekst będzie zredagowany ostatecznie przez małą grupę, powiedzmy przez zespół, który powołaliśmy, ewentualnie przy udziale przewodniczących, natomiast teraz proponowałbym, abyśmy wypowiedzieli się w zwięzły sposób, poglądy zarówno na temat struktury tej umowy i jej ogólnej zwartości, jak też na temat poszczególnych zdań lub sformułowań, które budzą nasze zastrzeżenia lub też uważalibyśmy, że powinny być wyrażone inaczej. Ten cały materiał byłby zebrany i proponowałbym, żeby stanowił podstawę ostatecznej pracy grupy redagującej.</p>
<p><em>Ob. Marcin Król:</em></p>
<p>Ja chciałbym nie w formie komentarza tylko myślę, że w dwóch zdaniach - w imieniu obu stron. Po pierwsze chciałbym powiedzieć, że w bardzo szybkiej i doskonałej współpracy ten tekst nam się pisało, bez żadnych zastrzeżeń wzajemnych, że prosimy nie zwracać uwagi na stylistyczne niedociągnięcia, które oczywiście są i będą poprawione, i że jedyne poważne zagadnienie strukturalne, na które myśmy nie umieli odpowiedzieć, to znaczy nasza strona ma pewien pogląd i właściwie pogląd ten byłby wspólny w trakcie prac komisji redakcyjnej, ale oczywiście my nie podejmujemy decyzji politycznych, tylko wykonawcze, a więc to dotyczy problemu opisania prac podzespołów. </p>
<p>Tu stanęliśmy na stanowisku, które podzielają, bo konsultowaliśmy to u wszystkich prawie przewodniczących podzespołów z naszej strony, mianowicie, że jakiekolwiek formy streszczeń są nieosiągalne po prostu, bo będą tak liczne zastrzeżenia, żeby jednak po prostu napisać ten tekst zasadniczy, a wszystkie streszczenia podać jako załączniki, protokoły podzespołów podać jako załączniki.</p>
<p>Wiemy, że to od strony stylistyczno-konstrukcyjnej nie będzie nadzwyczajnie, bo te protokoły są bardzo rożne, ale po prostu nie bardzo jest inne wyjście. W dodatku niektórych przewodniczących jak prof. Rygielskiego nie ma w kraju, na przykład i ja nie brałbym na swoje sumienie streszczenia jego protokołu, bo po prostu brak mi odwagi w tej mierze.</p>
<p>Wreszcie ostatnia rzecz, to już w trybie autopoprawki chcielibyśmy, żeby ostatni rozdział zaczynający się na 6 stronie: Sejm, Senat, Prezydent rozszerzyć jego tytuł i nazwać, ponieważ są to podstawowe instytucje państwa, Sejm, Senat, Prezydent, sądy i dodać tutaj krótki bardzo tekst ustaleń wzajemnych co do niezawisłości sądów, liczący 1 akapit, który mogę odczytać, a można go potem dołączyć, po prostu.</p>
<p>Zauważając, że sądy wykraczają poza sprawy takie jak stowarzyszenia, massmedia, jako instytucja po prostu są czym innym jak elementem trójpodziału władzy po prostu, który tutaj wprowadzamy.</p>
<p>I tak są błędy drobne, które poprawimy oczywiście, natomiast sprawą zasadniczą dla komisji redakcyjnej, w każdym razie, jest decyzja na temat tego czy rzeczywiście tak uznamy, że ustalenia podzespołów znajdą się w załącznikach, za czym byśmy zdecydowanie optowali, ponieważ każda inna wersja, no ja uczestniczyłem w pracach podzespołu do spraw środków masowego przekazu, to było 5 dni ciężkiej harówki, ustalenie tego tekstu, który jest dobrym tekstem i jakakolwiek forma jego streszczenia pominie detale, o które boje uzgodnione w końcu prowadzono całymi dniami. I myślę, że byłoby to niewskazane po prostu. I tyle właściwie, dziękuję.</p>
<p>Wchodziłoby to pod koniec tego tekstu, po prostu. Na sam koniec tej strony, na str. 7 być może to trzeba odrobinę przed, bo tam są takie dwa kończące akapity, ale to już byśmy, w którymś punkcie to zrobili. To jest drobiazgiem.</p>
<p>Sądy, niezależność sądownictwa strzec będzie krajowa rada sądownictwa składająca się w większości z sędziów delegowanych przez zgromadzenia ogólne Sądu Najwyższego, Naczelnego Sądu Administracyjnego i sądów powszechnych, która będzie przedstawiała prezydentowi do powołania na sędziego lub awansowania do wyższego sądu jednego z dwóch kandydatów zgłoszonych przez zgromadzenie ogólne sądów, w których okręgu zwolniono, zawakowała stanowisko sędziowskie.</p>
<p>Niezawisłość sędziowska opierać się będzie na zasadzie nieusuwalności i nieprzenoszenia sędziów, poza wypadkami ściśle określonymi w Konstytucji. I tyle po prostu.</p>
<p><em>Przewodniczący:</em></p>
<p>Głos ma pan Hall.</p>
<p><em>Ob. Aleksander Hall:</em></p>
<p>Nie mam zastrzeżeń co do struktury tekstu, natomiast mam pewne zastrzeżenia co do sposobu wypowiadania tych treści. Tutaj bardzo często w odniesieniu do planu przyszłości, często dosyć odległej przyszłości, używa się trybu oznajmującego. Będzie porządek demokratyczny, będzie tak czy owak. Oczywiście ja rozumiem, intencje, że chcielibyśmy, żeby tak było i taka jest intencja stron, ale w dokumencie, który jest wpisany w dosyć trudnej jednak sytuacji, w której zwłaszcza zmiany mogą być przez społeczeństwo od razu niezauważalne i nie odczuwane, bo przecież trzeba pamiętać o pewnej różnicy klimatu i stanu świadomości panującej przy „okrągłym stole”, a tym co jest dosyć powszechną świadomością szerszych kręgów społecznych, borykających się z trudnościami dnia codziennego, ten tryb, w którym sugeruje się jednak taką świetlaną przyszłość jutro i pojutrze - może razić. Może być odczytany jako deklaracja bez pokrycia.</p>
<p>I ja bym proponował, w związku z tym pewne zniuansowanie tego, poprzez wprowadzenie takich formuł - że strony, wyrażają nadzieję, albo deklarują, uważają, w każdym razie, żeby przykład strona 2 od góry: w działaniach tych wczorajsi wrogowie przekształcać się będą w uczestników demokratycznej rywalizacji i współdziałania w ramach nowych reguł życia publicznego.</p>
<p>Otóż w moim przekonaniu zrezygnowałbym z mocnego słowa wrogowie, użyłbym słowa przeciwnicy, ale w działaniach tych wczorajsi, mamy nadzieję, czy wyrażamy nadzieję, że w działaniach tych wczorajsi przeciwnicy przekształcą się, zaczną... w uczestników demokratycznej rywalizacji i współdziałania w ramach nowych reguł życia publicznego i takich fragmentów jest bardzo dużo w tym tekście.</p>
<p>Mam nadzieję, że kreśli się pewien optymistyczny scenariusz Polski demokratycznej, mam nadzieję, że do niej będziemy szli, ale zachowajmy tę pewną rezerwę, mówmy o swoich intencjach, nadziejach, oczekiwaniach, a nie o faktach, które jeszcze nimi się nie stały.</p>
<p>I dwie sprawy merytoryczne, ale w moim przekonaniu istotne. Otóż jest taki fragment: polityczny kompromis tych sił, które kierują się ideałami demokratycznymi /to jest strona 1 drugi akapit/, polityczny kompromis tych sił, które kierują się ideałami demokratycznie pojmowanego socjalizmu i tych, które czerpią inspiracje z innych źródeł ideowych pozwoli urzeczywistnić wspólny cel - niepodległą, suwerenną, bezpieczną, z równoprawnymi sojuszami, demokratyczną i silną gospodarczo Polskę.</p>
<p>Otóż ja proponuję wzięcie, jeszcze rozważenie pierwszej części tego zdania, w którym znajduje się pewna deklaracja ideologiczna. Ja oczywiście nie kwestionuję przywiązania do ideałów demokratycznych - demokratycznie pojmowanego socjalizmu, jakie mogą występować u części uczestników „okrągłego stołu”, z tym, że wydaje mi się, że po pierwsze ta opcja za ideałami demokratycznie pojmowanego socjalizmu jest sformułowaniem, jest pewną rzeczywistością, która pojawiła się stosunkowo niedawno, przed tym używano określenia realny socjalizm, który na ogół kojarzył się niedobrze, tak sądzę, w zdecydowanej większości społeczeństwa. I ja bym proponował jeśli to możliwe, żeby tutaj nie wprowadzać tych formuł ideologicznych, bo jeśli mają one oddawać strukturę ideową społeczeństwa polskiego czy nawet tych sił, które są przy „okrągłym stole” nie wiem czy akurat na pierwszym miejscu znalazłyby się idee demokratycznie pojmowanego socjalizmu i bliżej niesprecyzowane inspiracje z innych źródeł ideowych, jak gdyby trochę na doczepkę, trochę w drugim szeregu i w sposób taki zupełnie niesprecyzowany.</p>
<p>Więc gdyby było to możliwe zrezygnowanie z tej właśnie takiej formuły, która niewiele wnosi w treści, a może być uznana za rodzaj takiej pustej ideologicznej deklaracji.</p>
<p>Poza tym proponowałbym, także rozważenie rezygnacji z ostatniego zdania na stronie 7: uzgodnione przy „okrągłym stole” - to znaczy przerwanie go w pewnym momencie uzgodnione przy „okrągłym stole” prowizorium konstytucyjne stwarza warunki dla dalszych zmian, które mogą być dziełem wszystkich uczestników życia publicznego. To jest niewątpliwie prawda, w tym momencie należy postawić chyba kropkę. Można mieć nadzieję, że dalej ta droga zostanie, do demokracji zostanie otwarta dla wszystkich, którzy zechcą z niej skorzystać, ale to już wydaje mi się, że to jest jakieś oczekiwanie, nadzieja, czy ona zostanie zrealizowana, czy nie, to już jest kwestia powiedziałbym otwarta. Dlatego, proponowałbym po przecinku postawić kropkę i na tym niewątpliwie prawdziwym zdaniu zakończyć.</p>
<p>I jeszcze raz przypominam, że pod właśnie tym kątem zmian trybu oznajmującego w odniesieniu do kwestii przyszłości, czysto przyszłości dalszej na formuły bardziej zniuansowane i wyrażające intencje stron a w odniesieniu do przyszłości, proponowałbym ten tekst właśnie przejrzeć.</p>
<p>Dziękuję.</p>
<p><em>Ob. Jan Baszkiewicz:</em></p>
<p>W sprawie poruszonej przez pana Halla, ja jednak obstawałbym przy tym, aby utrzymać te sformułowania dotyczące ideałów demokratycznego socjalizmu, ale oczywiście nic nie stoi na przeszkodzie temu, aby druga strona mogła doprecyzować tę formułę o inspiracje z innych źródeł ideowych. Uważam nawet, że byłoby to wielce pożądane.</p>
<p>Kilka drobnych uwag redakcyjnych, ale może niepozbawionych znaczenia. Na stronie 1 niezawisłość sądów i ich nadrzędność w stosunku do innych organów. Jest to sformułowanie nieścisłe. Nie chodzi przecież ściśle rzecz biorąc o nadrzędność, ale raczej o kontrolę legalności innych organów, takich na przykład jak milicja.</p>
<p>Przestrzeń życia publicznego - to jest ostatni akapit strony 1 - podobała mi się formuła pana przewodniczącego Geremka, przypominająca, że ta przestrzeń polityczna jest zawsze konfliktowa, zawsze tak było, tak jest, tak będzie, aż do odwołania i dobrze byłoby o tym wspomnieć. Ale, żeby może nie straszyć ludzi takim sformułowaniem o konfliktowej przestrzeni, można by to sformułować oględniej, stwierdzeniem takim na przykład, że w społeczeństwie zawsze występuje równowaga różnych sił, rzeczywista, ale jednak zawsze nietrwała i wymagająca koordynacji interesów oraz mechanizmów łagodzenia i rozwiązywania konfliktów. To wydaje mi się pożądane.</p>
<p>Na stronie 2 wydaje mi się, że bardzo zawęża myśl skądinąd ważną to stwierdzenie, iż od dołu powinny wyrastać, rodzić się, rozwijać reguły życia publicznego. No to jest twierdzenie prawdziwe, ale powtarzam zbyt wąskie wołałbym, abyśmy wyraźnie powiedzieli, że do podstawowych zasad demokratycznych należy stale rozszerzająca się partycypacja obywateli, uczestnictwo obywateli w życiu publicznym. To jest oczywiście więcej niż samo tworzenie reguł.</p>
<p>W drugim akapicie jest mowa o anachronicznych strukturach państwowych. Chciałbym nawiązać do wypowiedzi, które tu niejednokrotnie padały, iż wszyscy jesteśmy zainteresowani wzmocnieniem struktur państwowych, przy czym to wzmocnienie polegać by miało zarówno na szerokim poparciu społecznym dla państwa polskiego, jak i na jego sprawności działania, jego efektywności działania.</p>
<p>Sądzę, że byłoby bardzo pożądane w którymś miejscu tego wstępu politycznego na stronie 2 albo trzeciej znaleźć miejsca dla sformułowania o potrzebie poszerzania bazy społecznej porozumienia narodowego. Myślę, że taka poprawka nie wymaga uzasadnień.</p>
<p>Na stronie 3-ciej, w akapicie 4-tym, gdzie jest mowa o zasadach polityki kadrowej, no, wydaje mi się, że jest tutaj pewna nieścisłość, bo sfery życia politycznego, kulturalnego i gospodarczego, nie są to jeszcze wszystkie dziedziny życia. Trzeba by się na coś zdecydować. Może to słowo wszystkie jest tutaj zbędne i jest tutaj na wyrost.</p>
<p>Na stronie 5-tej, jest chyba błąd, niestylistyczny, ale merytoryczny. W akapicie 4-tym jest mowa o drugiej turze głosowania. Otóż chodzi tutaj, o każdy nie obsadzony mandat poselski i senatorski, jak dobrze rozumiem, skoro myśmy, to jest chyba niestylistyczny, ale merytoryczny błąd.</p>
<p>Na stronie 6-tej ja bym jednak już nie lokował dwóch grzybów do tego barszczu. Państwo mówicie, że zgromadzenie narodowe dokona jednorazowo wyboru prezydenta pierwszej kadencji. Usunąłbym słowo: „jednorazowo wyboru prezydenta pierwszej kadencji”, zwłaszcza, że można się liczyć na przykład z taką sytuacją, iż ów prezydent z jakichś powodów losowych nie dokończy pierwszej kadencji no i wówczas co? Jednorazowo jest tutaj już na pewno określeniem zbędnym, wystarczy wspomnieć o wyborze prezydenta pierwszej kadencji.</p>
<p>Proszę państwa, wreszcie chciałem powiedzieć, że ostatnie dwa zdania dotyczące jakiejś sprawy związanej z naszą dotychczasową dzisiejszą dyskusją, spraw komisji porozumiewawczej są zupełnym bełkotem. Bardzo przepraszam, ja tego nie rozumiem i nie sądzę, żeby ktokolwiek mógł zrozumieć te ostatnie dwa zdania. To wszystko trzeba natychmiast zmienić i zastąpić czymś co by było jasne.</p>
<p>I jeszcze ostatnia uwaga. Chciałbym powiedzieć , że pewien bardzo dobry polityk, który się nazywał hrabia De Mirabeau, powiadał, że zna tylko jedną dziedzinę, w której opowiada się za władzą despotyczną. Tą dziedziną jest redagowanie tekstów. Dlatego ja byłbym za tym, aby ostateczne zredagowanie tego tekstu powierzyć nie jakiemuś zespołowi, ale dwóm przewodniczącym naszego stołu.</p>
<p>Dziękuję bardzo.</p>
<p><em>Janusz Reykowski:</em></p>
<p>Pan Król przedwcześnie się cieszy.</p>
<p>Pani profesor Zakrzewska.</p>
<p><em>Janina Zakrzewska:</em></p>
<p>Ja zgodzę się z tym, że te zespołowe redagowania są dość trudne. Miałabym z rzeczy generalnych takie przykłady. Popieram w pełni to, co mówił pan Hall, ponieważ to są stwierdzenia, które mogą wprowadzać w błąd czytelników. To jest jedna sprawa.</p>
<p>Druga, że uważam, że tekst czym jest krótszy tym jest bardziej czytelny i proponowałabym też, dam przykłady, zrezygnować z pewnej nieuchronnej w zbiorowym redagowaniu waty. Jeżeli się tą watę wyrzuci wtedy będzie krótszy i jaśniejszy oraz pewne już konkretne uwagi do tego tekstu.</p>
<p>Jedna sprawa, też redakcyjna, ale może na to trzeba zwrócić uwagę. Używa się imiennie sformułowań - umowa społeczna, umowa polityczna. Należałoby się na coś zdecydować.</p>
<p>Jeszcze jeden przykład tego, o czym mówił pan Hall, a wobec tego uwagi potem naniesione bym dała - gdyby to przeszło, propozycja pana profesora Baszkiewicza, gdyby przeszła - przewodniczącym, żeby tutaj nie zajmować czasu. Ale na przykład na pierwszej stronie, ostatni akapit brzmi: „Dojście do takiego stanu rzeczy będzie wymagało stanowczych działań, z których jedne są już podejmowane. Pierwsza. Inne będą podjęte w najbliższych miesiącach, inne w ciągu najbliższych dwóch-trzech lat itd.”. To jest bardzo trudne takie zobowiązanie i to dla czytelnika wynikałoby, że taki kalendarz został bardzo ściśle opracowany i uzgodniony. I myślę, że byłoby lepiej, gdyby tego rodzaju zdania, one się powtarzają w tekście, częściowo pan Hall dawał przykłady, a to jest jeden z przykładów nie podanych, ale takich jest jeszcze więcej. Gdyby, na przykład, takie sformułowanie brzmiało: „dojście do takiego stanu rzeczy będzie wymagało stanowczych działań, z których jedne są już podejmowane, inne powinny być podjęte w najbliższych miesiącach”. I to jest coś takiego, pod czym każdy może się podpisać.</p>
<p>Na stronie 2-giej, akapit pierwszy, godzę się z panem Hallem jeżeli chodzi o tych wczorajszych wrogów, bo to jest też dosyć tak ozdobne. Natomiast co do drugiego akapitu, tu rozumiem intencje pana profesora Baszkiewicza, ale nie jestem pewna, czy w tego typu tekście w ogóle takie zdania, na przykład, trzeba będzie czasu, aby gruntownie przebudować istniejące obecnie, często anachroniczne struktury państwowe, są konieczne. Bo to nie jest żadną umową, żadnym porozumieniom stron, to jest taki ogólny pogląd. l takich sformułowań jest więcej. Na tej samej stronie, akapit, raz, dwa, który zaczyna się od „ewolucyjnemu sposobowi realizowania zmian zagrozić mogłyby działania zbyt radykalne”. W poprzednim akapicie jest zdanie bardzo trafne. Obie strony są głęboko przekonane, że niezbędne reformy państwa powinny dokonać się zgodnie z narodową racją stanu na drodze ewolucyjnej. I cały następny akapit bym wyrzuciła, bo jest tylko powtórzeniem i tego nie rozwija. Natomiast ostatni akapit, na stronie 2-giej budzi już moje wątpliwości merytoryczne, bo mowa jest o ważnym stadium ewolucji politycznej. Z czym się zgadzam, pluralizm związkowy, prawo opozycji do legalnego działania, zwiększenie zakresu swobody słowa. Po tym jest nagle zdanie: “Jest to początek drogi do demokracji parlamentarnej”. Tak, gdyby było nawet do demokracji to ja jeszcze myślę, że można by z tego zdania zrezygnować. Mówmy o tym, co jest na dzisiaj. Czy uznanie NSZZ „Solidarność” jest początkiem demokracji parlamentarnej, mam poważne wątpliwości. Dlatego jest to zdarzenie przyszłe i niepewne. Ta demokracja, należy do tego dążyć, ale to stanowczo, jeśli chodzi o demokrację parlamentarną, każdy ma swego konika, ja parlament, profesor Baszkiewicz rewolucję francuską, to jednak jest pewna przesada.</p>
<p>Na stronie 3-ciej miałabym wątpliwości do ostatniego zdania pierwszego akapitu, tego, który zaczyna się: „Polska jest wspólnym domem wszystkich obywateli”. Zgadzam się absolutnie z tym sformułowaniem o mniejszościach narodowych i odpowiedzialności, konieczności utrzymywania więzi z rodakami na obczyźnie, na Wschodzie i na Zachodzie. I na tym bym skończyła, ponieważ my nie piszemy w żadnym innym momencie co powinno się znaleźć w przyszłej konstytucji, więc myślę, że to zdanie: „kwestie te winny znaleźć właściwe ujęcie w nowej konstytucji” jest przedwczesne, bo w innych wypadkach tym się nie zajmujemy.</p>
<p>Tutaj jeszcze, myślę, na stronie 4-tej, pan profesor Baszkiewicz mówił już przy wyborach do Sejmu, ja myślę, że akapit, który zaczyna się „wyborach do Sejmu, wszyscy kandydaci” jest pomyłką. Tu chodzi o wybory do Senatu.</p>
<p><em>Głos z sali:</em></p>
<p>Tak, to jest pomyłka oczywista.</p>
<p><em>Janina Zakrzewska:</em></p>
<p>Poza tym proponowałabym ostatni akapit, również na stronie 4-tej, podziału mandatów między poszczególne okręgi, a także partie, stronnictwa polityczne i bezpartyjnych, dokona Rada Państwa, proponowałabym podział mandatów pomiędzy poszczególne okręgi wyborcze, a w ich ramach na mandaty dla stronnictw politycznych, partii, bezpartyjnych, dokona Rada Państwa. Bo tu są dwie różne rzeczy. Podział na okręgi i w ramach tych okręgów podział.</p>
<p>Potem na stronie 5-tej ostatni akapit, liczba miejsc w Senacie, jakie uzyskają poszczególne ugrupowania, zależeć będzie wyłącznie od decyzji wyborców w okręgach wyborczych. No, na temat strony 6-stej była już mowa, popieram to, żeby drugi punkt był zatytułowany Sejm, Senat, Prezydent.</p>
<p><em>Janusz Reykowski:</em></p>
<p>Przepraszam, nie zrozumiałem poprzedniej uwagi?</p>
<p><em>Janina Zakrzewska:</em></p>
<p>To może przedstawię, na stronie 5-tej mówiłam o okręgach wyborczych, o decyzjach wyborców w okręgach wyborców w pierwszym akapicie. To jest drobna sprawa.</p>
<p>Potem na stronie 6-tej, mam wątpliwości co do sformułowań akapitu, ustępu 1 i 2-go. Pierwsze zdanie brzmi: „reforma instytucji państwowych obejmuje Sejm, Senat, urząd Prezydenta, oczywiście, dodałabym i sądy. I też wyrzuciłabym zdanie: „stanowi ona krok w kierunku systemu demokratycznego”, Ja myślę, że to co będzie podane do wiadomości jest dostatecznie wiele mówiące i te zakończenia, to jest w zakończeniu pewne podsumowanie i pewne rzeczy są już we wstępie. I w tekście unikałabym takich sformułowań.</p>
<p>Poza tym drugi akapit. Istotnym ograniczeniem władzy Sejmu, ale zarazem całości władzy ustawodawczej umocnieniem będzie instytucja Senatu. Proponowałabym wyrzucić sformułowanie „istotnym ograniczeniom władzy Sejmu, ale zarazem” i dodać: „umocnienie całości władzy ustawodawczej będzie nowa instytucja Senatu”.</p>
<p>Potom trzeci akapit łączy się z tym, o czym mówił pan Hall, tylko nie dawał tego przykładu. „Senat wybrany suwerenną wolą narodu będzie ciałem, które”, ja bym dodała „będzie mógł pełnić”. I tutaj wyrzuciłabym zdanie: „jak izby tego rodzaju w innych krajach”. Nie dajemy nigdzie elementów porównawczych, można dyskutować, czy w innych krajach mają ograniczoną władzę ustawodawczą, czy nie. W jednych mają, w innych nie mają. W jednych mają dokładnie taką samą władzę, jak Sejm. Więc ja bym napisała o Senacie w ten sposób, wyrzucając: „jak izby tego rodzaju w innych krajach”, bo to ma ograniczoną władzę ustawodawczą. Jednak pełni. Napisałam: „Senat wybrany będzie ciałem, który będzie pełnił poważne funkcje kontrolne, czy po prostu funkcje kontrolne”, bo to poważne, to jest ta wada. Będzie pełnił funkcje kontrolne, w szczególności w zakresie praw człowieka, praworządności oraz życia społecznego.</p>
<p>Jeżeli chodzi o akapit przedostatni, dotyczy on urzędu Prezydenta, proponowałabym, żeby zdanie ostatnie brzmiało: „ze względu na aktualne miejsce państwa polskiego w Europie, prezydent będzie miał decydujące uprawnienia w zakresie polityki zagranicznej i obronności, które są uznane za jego konstytucyjne prerogatywy. Inne akty Prezydenta będą wymagały kontrasygnaty prezesa Rady Ministrów. To są takie stylistyczne korektury, ale wydaje mi się, że one coś znaczą. Prezydent ma uprawnienia, a władze, to nie bardzo wiadomo, w tym kontekście.</p>
<p>Oczywiście zgodziłabym się z już zgłoszony wnioskiem na stronie 7-mej, żeby skończyć ostatnie zdanie na którym, na słowach: „które mogą być dziełem wszystkich uczestników życia publicznego”. I dać tutaj kropkę. I po, jeśli o akapit drugi, po rozwiązaniu parlamentu, prezydent ogłasza nowe wybory i dać nowy akapit, poświęcony sądom, bo potem następuje tu podsumowanie.</p>
<p>Jeżeli chodzi o sprawy szczegółowe, które myślę, że zgłoszę konkretnie redaktorom, to tylko chciałam dać taki przykład, na pierwszej stronie, pierwszo zdanie, jeżeli państwo spojrzą i ja bym odczytała to zdanie w ten sposób: „po latach kryzysu gospodarczego i konfliktów politycznych, Polska stoi przed wielkim zagrożeniem, ale i wielką szansą, to myślę, że to jest zupełnie to samo, jak wiele lat kryzysu, nadal wielkie zagrożenie itd. I tutaj myślę, że tego typu korekty redakcyjne można przeprowadzić i to po prostu skróci tekst, a będzie on bardziej czytelny.</p>
<p>Więc to wydaje mi się bardzo istotne i pozwolę sobie wobec tego już te szczegółowe uwagi zgłosić na tekście. Ale byłabym stanowczo za tym, aby to co ma być dopiero realizowane, ustawiali jako to co ma być realizowane, a nie na to, co już zostało całkowicie dzisiaj uzgodnione.</p>
<p>Dziękuję bardzo.</p>
<p><em>Janusza Reykowski:</em></p>
<p>Proszę państwa, wygląda na to, że nie zdążymy przed, o której musimy zakończyć posiedzenie?</p>
<p><em>Głos z sali:</em></p>
<p>O 12-tej .</p>
<p><em>Janusz Reykowski:</em></p>
<p>Równo o 12-tej. Apeluję do kolejnych mówców, których mam sporo, o szybkie wypowiadanie się. I udzielam głosu panu Winczorkowi.</p>
<p><em>Piotr Winczorek:</em></p>
<p>Prosimy bardzo o uwagi na piśmie, do profesora Bodnara, albo do...</p>
<p><em>Janusz Reykowski:</em></p>
<p>Ja myślałem o tym, że będziemy, że powstanie równolegle protokół. Sądzę, że powinien już być wieczorem i w związku z tym będzie już automatycznie.</p>
<p>Pan Winczorek.</p>
<p><em>Piotr Winczorek:</em></p>
<p>Ja muszę powiedzieć, że wielkie uznanie mam dla osób, które redagowały ten tekst. Brałem udział w redagowaniu różnych tekstów zbiorowo, nawet w gronie osób, które miały jednakowe poglądy i to było rzeczywiście trudne. Dlatego uważamy że ten tekst nie powinien być w ogóle zmieniany. Uważam, że żadne poprawki nie powinny być tutaj wnoszone, godzę się na wszystko, co tutaj jest powiedziane, z wyjątkiem jednego słowa, ale jeżeli to słowo zostanie utrzymane, to protestować nie będę, ponieważ nie uważam nikogo za swojego wroga, mam nadzieję, że nie mam wrogów także. Wobec tego to, co jest na drugiej stronie, u samej góry, radziłbym zmienić.</p>
<p>To wszystko.</p>
<p><em>Janusz Reykowski:</em></p>
<p>Dziękuję bardzo. Pan Szyndzielorz.</p>
<p><em>Karol Szyndzielorz:</em></p>
<p>Ja pomny tego, że wielbłąd to jest koń zaprojektowany przez kolegium, chciałem powiedzieć, że to nie jest wielbłąd, ale może dromader. I w związku z tym ja mam pewne uwagi dotyczące treści zawartych w tym projekcie umowy politycznej. Pewne uwagi, które sobie zanotowałem zostały wyczerpane już tutaj uwagami poprzednich mówców, właśnie na kwestiach wrogowie, przeciwnicy, to jest jednak istotna różnica.</p>
<p>Druga sprawa, na tej samej stronie drugiej, „powinny się rodzić od dołu”. To nie jest zbyt szczęśliwe sformułowanie. To znaczy ja rozumiem o co chodzi, ale pamiętam zwroty, że ktoś się oczyszczał od dołu itd., więc to nie jest takie najlepsze.</p>
<p>Teraz, ja uważam, że trzeci i czwarty akapit na stronie drugiej, jest jednak mętniacki. I że tu są pewno powtórzenia. To znaczy ten dokument mógłby istnieć bez tych dwóch akapitów. Dlatego, że po prostu pewne rekomendacje, które tu się zawarły są potem powtarzane w dalszym ciągu.</p>
<p>Natomiast mam tutaj dwie uwagi na stronie trzeciej. Zgadzam się z propozycją poprawki, pod koniec akapitu pierwszego, że kwestie te winny znaleźć właściwe ujęcie w nowej konstytucji, rzeczywiście my tutaj sobie nie będziemy uzurpowali prawa do dyktowania zmian w Konstytucji.</p>
<p>Natomiast ja uważam, że to sformułowanie przypisane stronie koalicyjno-rządowej dotyczące tzw. nomenklatury jest niezbyt fortunne. I mam propozycję innego zredagowania, które być może jest jakby jaśniejsze. Zachowując strona koalicyjno-rządowa stwierdziła, że w chwili obecnej dokonuje się głęboka zmiana polityki kadrowej, dodałbym: „dokonywana po to, aby nie było konfliktów pomiędzy kryteriami politycznymi i kompetencji zawodowych”.</p>
<p>Dlatego, że tutaj to podporządkowanie kryterium itd., to moim zdaniem nie jest zbyt szczęśliwe.</p>
<p>Dalej, na stronie piątej, uważam, że w trzecim akapicie dotyczącym porozumienia i kampanii wyborczej jest za dużo mgły. I być może pewna jasność, która mogła się przydać w czasie realizacji tej kampanii wyborczej powstałaby gdybyśmy powtórzyli to co znalazło się w tekście projektu ordynacji wyborczej, że wybory odbywają się na podstawie Konstytucji PRL. Kropka. Po czym porozumienia „okrągłego stołu” mogą być. Wtedy nie byłoby niejasności interpretacyjnych o czym my właściwie mówimy. Myśmy w ordynacji, to był aprobowany przez profesora Geremka projekt „galicyjski”, strony zobowiązują się utrzymać swoje programy itd., w granicach kompromisu politycznego uzgodnionego przy „okrągłym stole” i tutaj dodać: „wybory odbywają się na podstawie”, powtórzyć sformułowanie z paragrafu pierwszego, czy art. 1 ordynacji wyborczej.</p>
<p>Co mam tutaj na myśli? Że różne poza konstytucyjne formy życia politycznego w Polsce występują i mogą zagrozić przebiegowi kampanii wyborczej, tak jak ja to rozumiem. To znaczy, to jest moja propozycja, która zgłaszam.</p>
<p><em>Jacek Kuroń:</em></p>
<p>Co ma pan przez to na myśli?</p>
<p><em>Karol Szyndzielorz:</em></p>
<p>To znaczy to nie jest OPO, ale to różne grupy One Sprinters Group, różnego rodzaju grupy, które nie reprezentują ani strona rządowej, ani strony opozycyjno-solidarnościowej, ani koalicyjno-rządowej. Bo na przykład KPN, czy różnie ludzie tego rodzaju, którzy nie aprobują.</p>
<p><em>Jacek Kuroń:</em></p>
<p>W jakim miejscu?</p>
<p><em>Karol Szyndzielorz:</em></p>
<p>To znaczy o konkretnym miejscu -  moglibyśmy podyskutować...</p>
<p><em>Bronisław Geremek:</em></p>
<p>Ja bym proponował, żeby pan Szyndzielorz skończył, a potem przejdziemy do uwag klaryfikujących.</p>
<p><em>Karol Szyndzielorz:</em></p>
<p>Chodzi mi po prostu o to, aby Konstytucja PRL znalazła się w kontekście kampanii wyborczej, o której się tutaj wypowiadamy. A szczegóły to już jest kwestia przeredagowania.</p>
<p>Wreszcie, jeżeli chodzi o stronę szóstą, akapit pierwszy, proponowałbym dla większej jasności skrócić ostatnie zdanie tego pierwszego akapitu. Mianowicie, tam jest: „obecność posłów opozycyjnych zmieni sposób jego działania”. Potom jest dodane: „chociaż nie w takich rozmiarach, które zagrażałyby rządzącej koalicji”. To od „chociaż”, do „koalicji” proponowałbym wyeliminować.</p>
<p>Nie, ale zaraz. Wypowiadamy się trzy albo czterokrotnie o stabilności państwa, stabilności instytucji, konieczności doskonalenia, konieczności zmian. To wobec tego po co tutaj to zastrzeżenie, że zagrażałoby przewadze rządzącej koalicji, skoro wcześniej mówimy o podziale mandatów?</p>
<p>Dalej, ja uważam, że tutaj niefortunne jest słowo, zresztą było cytowane przez poprzedników bez zastrzeżeń w dyskusji, w przedostatnim akapicie: „ze względu na aktualne miejsce państwa polskiego w Europie”. Wyrzuciłbym słowo: „aktualne”.</p>
<p><em>Głos z sali:</em></p>
<p>Czy ono będzie zawsze takie?</p>
<p><em>Karol Szyndzielorz:</em></p>
<p>O tym my tutaj nie zdecydujemy. A poza tym ja uważam, że jest to po prostu dość niezręczne i też bym się zgodził z uwagą, żeby na stronie siódmej wyeliminować drugi człon zdania, „bowiem droga do demokracji zostaje otwarta, którzy” itd., bo to już jest kaznodziejstwo.</p>
<p>Dziękuję.</p>
<p><em>Bronisław Geremek:</em></p>
<p>Ostatni mówca, nie wiem czy pan Michnik chciał zabrać głos? Nie. Pan Grzybowski.</p>
<p><em>Leszek Grzybowski:</em></p>
<p>Pan Marcin Król przedstawił pewną koncepcję struktury dokumentu końcowego stołu politycznego, ale myślę, że na tym etapie dyskusji nie należałoby odrzucać także i innej koncepcji, która się pojawiała w grupie roboczej, w której pracujemy razem. A mianowicie, koncepcji, która zakłada syntetyczne ujęcie wszystkich kwestii dyskutowanych także przy mniejszych stołach, czy mniejszych podzespołach.</p>
<p>Otóż można powiedzieć tak. Udało się skrócić, udało się zrobić syntezę w stosunku do kwestii tak znaczących i ważnych, jak te, które dotyczą Senatu, Prezydenta, Sejmu. Nie widziałbym zatem tak wielkich zagrożeń przed zrobieniem czegoś podobnego w odniesieniu właśnie do środków masowego przekazu, sądów i całej grupy problemów, których jest bodajże siedem, czy osiem. Myślę, że można by to zrobić, można by przynajmniej podjąć taką próbę, a to dlatego, że ten dokument byłby pewniejszy. Pan Król wspomniał, że ten dokument w tej postaci w której sam proponował byłby nieco ułomny, jego struktura byłaby zachwiana także i nośność publiczna byłaby mniejsza. Przy czym jest tutaj bardzo konkretna propozycja, którą warto rozważyć. A mianowicie, żeby te syntezy cząstkowe były opracowane właśnie, nie przez zespół redakcyjny, ale w porozumieniu między dwoma przewodniczącymi, konkretnych zespołów roboczych. Czyli wracamy w tym co ja mówię do pewnej myśli, która się pojawiła już i wcześniej. Proszę wziąć pod uwagę tę koncepcję jako alternatywę w stosunku do tego, co mówił pan Król, po to, żeby nie zamykać sobie podczas tego posiedzenia drogi poszukiwań do możliwie optymalnego rozwiązania struktury dokumentów.</p>
<p>Dziękuję bardzo.</p>
<p><em>Janusz Reykowski:</em></p>
<p>Proszę państwa. Myśmy w ciągu tych 40 minut dyskusji wysłuchali 6 mówców. Ja mam na liście zapisanych jeszcze 4. Czy są jeszcze inne osoby, które planowały zabrać głos? Przepraszam bardzo, pięciu. Tak, jeszcze dalej. I czy jeszcze są osoby? Jest duża przewaga strony koalicyjno-rządowej w zabieraniu głosów w tym temacie, ale zobaczymy. W związku z tym proponuję abyśmy około... w jeszcze naszej drugiej części posiedzenia poświęcili czas na przegląd uwag i postarali się możliwie w zwięzły sposób ująć drugą kwestię, to znaczy sprawę oświaty. Czy zgoda?</p>
<p>Zbieramy się wszyscy o godzinie 15-tej. Dziękuję bardzo.</p>
<p></p>
<p>/Przerwa./</p>
<p></p>
<p>/Po przerwie./</p>
<p></p>
<p>/<em>Przewodnictwo</em> obrad obejmuje <em>ob. Bronisław Geremek</em>./</p>
<p><em>Przewodniczący:</em></p>
<p>Proszę o zajmowanie miejsc. Zgodnie z umową pierwsze 40 minut naszego posiedzenia przeznaczamy na kontynuację dyskusji, następnie zaś przejdziemy do spraw oświaty, nauki i postępu technicznego.</p>
<p>Głos ma pan Stanisław Gebethner.</p>
<p><em>Ob. Stanisław Gebethner:</em></p>
<p>Ja jednak nie zgadzam się z kolegą Winczorkiem, że to trzeba przyjąć bez poprawek, zgadzam się, że dokument jest skonstruowany prawidłowo, ale jednak pewne detale wymagają zmiany. Przede wszystkim powinien być uzgodniony tekst czy terminologia z tym cośmy tak długo się dobijali w negocjacjach przy sformułowaniach ordynacji wyborczej, nie powinno być o wysuwaniu tylko o zgłaszaniu kandydatów, ale ważniejsze no jak wywalczyliśmy, że nie będzie list wyborczych, tylko zarejestrowani kandydaci i to, i tu też to powinno być uwzględnione. Ale to jest sprawa drobniejsza.</p>
<p>Natomiast dwie kwestie mnie tutaj niepokoją. Przede wszystkim ten dokument jest za bardzo napisany językiem akademicko-prawniczym, a będzie czytany jednak przez szerokie kręgi społeczeństwa. I dlatego uważam, że nie wystarczy napisać o na stronie 3 o podziale władzy na ustawodawczą, wykonawczą i sądowniczą, tylko sugerowałbym redaktorom tego tekstu, aby rozwinęli istotę tej zasady, że polega ona na wzajemnym hamowaniu i równowadze różnych sił i różnych organów. I to potrzebne jest w moim przekonaniu tutaj koniecznie.</p>
<p>Następna sprawa to jest owej nieszczęsnej kontrasygnaty, ja się zgadzam co do jej potrzeby, tylko znowu jest niewielki krąg ludzi, który będzie rozumiał co to znaczy kontrasygnatę i jaki jest sens tego. Dlatego proponuję to rozszyfrować, że chodzi tutaj o współ- czy odpowiedzialność rządu za akty Prezydenta, odpowiedzialność polityczną.</p>
<p>Powtarzam to nie jest pisane tylko do prawników znawców tej dziedziny.</p>
<p>I ostatnia kwestia, owe sformułowanie - prowizorium konstytucyjne. To myśmy tak roboczo to nazywali, zresztą mając na myśli, że byłaby to odrębna ustawa konstytucyjna - prowizorium konstytucyjne może być w odbiorze społecznym odczytane opatrznie i nie jestem też przekonany co do treści, słuszności tego sformułowania, że uzgodnione przy „okrągłym stole” prowizorium konstytucyjne stwarza warunki dla dalszych zmian. Ja bym po prostu tutaj napisał, że te uzgodnione zmiany konstytucyjne są częściowe i że wymagana jest kompleksowa zmiana wszechstronna, czy całkowi ta zmiana Konstytucji, bo ja nie wiem dlaczego te zmiany miałyby stwarzać warunki dla dalszych zmian. One wynikają chyba nawet z układu społecznego, nie z tego cośmy tutaj ustalili, a w każdym razie sugeruje nie używać w tym dokumencie słowa prowizorium konstytucyjne.</p>
<p>Dziękuję.</p>
<p><em>Przewodniczący:</em></p>
<p>Głos ma pan prof. Rychlewski.</p>
<p><em>Ob. Jan Rychlewski:</em></p>
<p>Chciałbym nie wykorzystywać tego nadmiernego czasu 40 minut dla wszystkich 40 minut dla wszystkich oczywiście i krótko zgłosić swoje uwagi.</p>
<p>Pierwsza uwaga ma taki generalny charakter, że gdyby ten dokument miał być jedynym dokumentem „okrągłego stołu”, bądź choćby spinającym całość naszych wysiłków dokumentem, to byłby dokumentem fatalnym, z dwóch powodów. Po pierwsze dlatego, że on jest dokumentem dla fachowców, dokumentem, który może zapłodnić wyobraźnię kilku tysięcy ludzi w Polsce, jak sądzę. A po drugie dlatego, że w dokumencie tym nie brzmi szereg haseł, które są właśnie hasłami dla społeczeństwa ważnymi. To znaczy on jakby rozmija się z szeregiem problemów, które przecież były dyskutowane na „okrągłym stole”, a nie są nawet trącone w tym dokumencie, że wielkie narodowe polskie problemy, społeczne, gospodarcze, konieczność przebudowy potencjału gospodarczego Polski, konieczność radykalnej zmiany wydajności pracy, konieczność postępu naukowo-technicznego, rozwiązanie spraw ochrony środowiska, rozwiązanie spraw mieszkaniowych, itd. Ten dokument idzie całkowicie obok tych wszystkich spraw i powiadam, gdyby miał być jedynym bądź głównym dokumentem tego „stołu”, to byłby fatalnym dokumentem.</p>
<p>Ale rozumiem, że nie jest głównym dokumentem, że jest dokumentem dotyczącym fragmentu naszych rozmów i dlatego sądzę, że może pozostać dokumentem suchym w swojej formie i przeznaczonym głównie dla tych, którzy są bezpośrednio w te reformy polityczne zaangażowani.</p>
<p>To była uwaga natury ogólnej i teraz uwagi natury szczegółowej. Uważam, że szczególnie istotne są dwa pierwsze akapity, czy może trzy pierwsze akapity, tego dokumentu i dlatego do nich przede wszystkim uwagi.</p>
<p>Drugie zdanie tego dokumentu brzmi tak: realna jest groźba pogłębiania się kryzysu, jednakże istnieje szansa usunięcia tej groźby przez radykalną reformę państwa i równocześnie przebudowę systemu gospodarczego. Otóż mam dwa zastrzeżenia do tego zdania. Po pierwsze, mówi się tutaj o groźbie pogłębiania kryzysu i możliwości usunięcia groźby pogłębiania się kryzysu. Ja myślę, że nam wszystkim zależy nie na usunięciu groźby pogłębiania się kryzysu, a na wyjściu z kryzysu, samego.</p>
<p>To jest po pierwsze - po drugie jakby powstaje wrażenie, że jedynym wyjściem z tego kryzysu jest radykalna reforma państwa i przebudowa systemu gospodarczego. Oczywiście nie da się zaprzeczyć, że to być może główne dźwignie wychodzenia z kryzysu, natomiast to, że w tym dokumencie nie jest powiedziane jakie są - jakby tu powiedzieć - obowiązki samego społeczeństwa, w tym zakresie. Nie odbiera się tego dobrze.</p>
<p>Inaczej mówiąc to co tutaj jest napisane jest jakby ponad przeciętnym człowiekiem i może być odbierane tak, że w istocie wyjście z kryzysu jest poza nim, jest kwestią dogadania się jakichś tam struktur, czy elit, które dogadają się zrobią te przemiany i wszystko będzie dobrze.</p>
<p>Podczas gdy wszyscy wiemy, że naprawdę całe społeczeństwo wszyscy muszą się wziąć do roboty na wszystkich polach by z kryzysu wychodzić.</p>
<p>Drugi akapit: drugi akapit jest być może nie precyzyjny. Dlatego podzielam tych, którzy krytykowali go z tego punktu widzenia, natomiast sądzę, że jest on potrzebny, nie zgodziłbym się tu panem Hallem, który chciałby go w ogóle usunąć. Wraz z usunięciem tego akapitu zostałoby usunięta podstawowa polityczna kwalifikacja tego procesu, w którym uczestniczyliśmy, jako procesu poszukiwania kompromisu, między tymi właśnie siłami, o których tu było powiedziane, tymi wielkimi siłami.</p>
<p>I bez tego akapitu ten dokument nie byłby dokumentem pełnym. Ja rozumiem, że powinien on być znacznie doprecyzowany. Teraz jeśli chodzi o trzeci dokument, to w ostatnim zdaniu tego dokumentu mówi się o silnym, z pełnią praw i swobodnie wybieranym samorządzie terytorialnym. Jak pamiętam myśmy cały czas mówili nie tylko o tych składnikach siły samorządu terytorialnego, ale także mówiliśmy także o sprawach majątkowych, o sprawach uprawnień gospodarczych, których tu nie ma, a mogłyby być wtrącone.</p>
<p>Na stronie 2 w ostatni akapicie trzecie od końca zdanie jest nieszczęśliwe, napisane jest: „jest to początek drogi do demokratyzacji parlamentarnej”, to jest zarówno z punktu widzenia - ale nie tylko to jest nieszczęśliwe, nawet jeśli to zmienić na słowo: demokracji, ponieważ trudno byłoby uznać dzieje parlamentaryzmu powojennego za nieistniejące i ogłaszać teraz początek drogi do parlamentaryzmu w Polsce. Ale zresztą zdanie to nie wiąże się i nie jest w kontekście z poprzednim zdaniem, jest w ogóle niedobre.</p>
<p>Na stronie 3 jest takie zdanie: Świadomi jesteśmy odpowiedzialności za utrzymywanie i rozwijanie więzi ze wszystkimi rodakami na obczyźnie i to jest dobre zdanie, ale do niego jest dodany ozdobnik zarówno na Wschodzie jak i na Zachodzie. Ja rozumiem myśl, która przyświeca tym, którzy ten ozdobnik dodali, ale Wschód i Zachód nie są jedynymi kategoriami ani politycznymi, ani geograficznymi i w ogóle lepiej będzie ten ozdobnik stąd usunąć.</p>
<p>Trzeci akapit na stronie 3 mówi o systemie nomenklatury. Ja chciałbym powiedzieć tylko tyle w tej sprawie, która jest tak bulwersująca i wywołuje tyle dyskusji, byłoby niezmiernie pożyteczne, nie mówię tego bynajmniej ironicznie, gdyby ktoś z państwa podjął się obowiązku społecznego i spisał w kilku stronach co naprawdę jest rozumiane w tej zbitce pojęciowej. Co naprawdę jest rozumiane, czy co naprawdę wy rozumiecie, kiedy używacie słowo nomenklatura? Ja naprawdę nie mówię tego złośliwie i gdyby ktoś taki esej napisał i byłoby znacznie łatwiej dyskutować ponieważ z całą pewnością rozumiemy pod tym słowem co innego, a szereg rzeczy, które wy pewnie rozumiecie mówiąc o nomenklaturze u nas funkcjonuje pod innymi nazwami.</p>
<p>Ale chodzi przecież nie o nazewnictwo. Rzecz jest w tym, że gdyby tego rodzaju rozwinięcie stanowiska, jak mówię w ramach uczynku społecznego, ktoś przedstawił byłoby nam łatwiej dyskutować rzeczowo i byłoby nam łatwiej powiedzieć w czym jesteśmy zgodni, a w czym się nie zgodzimy. Gdyby to było rozwinięte na paru stronach, stanowisko nad którym by się dało zastanowić. Proszę bardzo. </p>
<p><em>Ob. Krzysztof Kozłowski:</em></p>
<p>Na 2 100 tysięcy członków partii w PRL 900 tysięcy piastuje kierownicze stanowiska. Jest na kierowniczych stanowiskach. To są dane premiera Rakowskiego.</p>
<p><em>Ob. Jan Rychlewski:</em></p>
<p>Czyli to jest inne zrozumienie.</p>
<p><em>Ob. Krzysztof Kozłowski:</em></p>
<p>Nie jedyne, ale najkrótsze.</p>
<p><em>Ob. Jan Rychlewski:</em></p>
<p>Dla mnie to nie wystarcza... /brak włączenia mikrofonu/.... czy też uzyskać spektakularne efekty, to tak to na pewno jest to bardzo chwytliwe to co pan mówi, jeśli natomiast chcielibyśmy porozmawiać co do tego co naprawdę zmienić, to nie, z mojego punktu widzenia to nie jest podstawa do takiej dyskusji.</p>
<p>Ale powiadam, że byłoby lepiej gdyby takie rozwinięte stanowisko było przedstawione.</p>
<p>I wreszcie ostatnia moja uwaga - dotyczy sformułowania, które już było tutaj krytykowane bodajże przez red. Szyndzielorza, na stronie 6 w końcu tej strony, gdzie jest napisane: „ze względu na aktualne miejsce państwa polskiego w Europie”. Albo to trzeba naprawdę precyzyjnie powiedzieć: ze względu na co, albo zrezygnować z tego, niejasnego sformułowania. Być może należałoby jaśniej i szczerzej powiedzieć o co chodzi tym, którzy te ćwierć zdania napisali.</p>
<p><em>Przewodniczący:</em></p>
<p>Głos ma pan Andrzej Gdula.</p>
<p><em>Ob. Andrzej Gdula:</em></p>
<p>Chciałem zgłosić dwie uwagi, a mianowicie jest zapisane w projekcie, iż uchwalenie konstytucji następuje poprzez zgromadzenie narodowe. Myśmy tego problemu nie uzgadniali tak wcześniej, on się przebijał owszem w dyskusji, natomiast tak jak pamiętam konstytucję uchwala Sejm, normalnie wpływa ona jako projekt do Senatu, więc trzeba byłoby albo jeszcze dogadać się w tej sprawie ewentualnie, po prostu przyjąć zapis tak jak przyjmowanie normalnej ustawy i spawa druga, to kwestia ujęcia prerogatyw prezydenta podobnych jak tam określamy posługując się kontrasygnatą. W kuluarach już dyskutowaliśmy na ten temat z niektórymi osobami z naszego grona, tutaj problem kontrasygnaty był stawiany wtedy, kiedy prezydent miał prawo uchwalania dekretu z mocą ustawy, natomiast przy tych innych uprawnieniach prezydenta, które są wymienione w art. 28 f - tak rozciągać tę konieczność kontrasygnaty na każdy z tych przykładów wydaje się, że jest to rzecz jeszcze wymagająca po prostu uzgodnienia między nami, czy to tak będziemy rozumieli.</p>
<p>W związku z tym mam tylko taką prośbę, by wszystkie rozwiązania, które jeszcze nie są do końca zapięte, a dotyczą naczelnych organów władzy państwowej by jeszcze raz po prostu do tego móc potem wrócić.</p>
<p>Dziękuję uprzejmie.</p>
<p><em>Przewodniczący:</em></p>
<p>Głos ma pan prof. Jarosz</p>
<p><em>Ob. Zdzisław Jarosz:</em></p>
<p>Nie chciałem mówić o sprawach ogólnych, ale ponieważ kilku moich przedmówców też do tego nawiązało powiem i tu swoje zdanie. Mianowicie jeśli ten dokument ma spełniać rolę generalnej umowy politycznej, no to z jednej strony, w pewnych kwestiach istotnie jest on bardzo szczegółowy to znaczy w tych nad którymi my jako zespół bezpośrednio pracowaliśmy, mam na myśli zwłaszcza sprawy wyborcze i konstytucyjne, a z drugiej strony brakuje tutaj tych elementów, które też ten stolik, ten zespół przynajmniej interesowały, a które były przedmiotem obrad przy związanych z nim stolikach, przy czym tak jest, że część tych spraw znalazła się i tak na przykład kwestie dotyczące sądownictwa, a część w ogóle o nich głucho, myślę na przykład o środkach masowego przekazu.</p>
<p>Rozumiem że tam będzie osobny dokument na pewno, bardzo szczegółowy, ale wydaje mi się, że jakieś odniesienie w ogólnej umowie politycznej powinno by do tego się znaleźć, do tych szczegółowych dokumentów, bo inaczej rzeczywiście dość trudno się tłumaczy tak dużą szczegółowość spraw, które dotyczą wyborów i Konstytucji.</p>
<p>Gdy idzie o sprawy merytoryczne, nie będę mówił o drobnych kwestiach redakcyjnych, bo one są jakoś może nawet niekiedy lepiej wystylizowane w konkretnych dokumentach, w projekcie ordynacji wyborczej do Sejmu czy Senatu, chciałem powiedzieć o trzech natomiast kwestiach, które już nie są, aż tak bardzo szczegółowe choć konkretne.</p>
<p>Po pierwsze chciałbym się przyłączyć do tych propozycji pani prof. Zakrzewskiej, na stronie 6 tego dokumentu, gdzie chodziło o skreślenie pewnych zwrotów, jak stanowi to krok w kierunku systemu demokratycznego, jak istotne ograniczenie władzy Sejmu itd. łącznie z tym co dotyczy porównań uprawnień Senatu z innymi organami podobnymi w innych krajach. W tej ostatniej kwestii jednak chciałbym uzupełnić to propozycją taką, aby wystylizować to może niedokładnie mówię, ale w tym duchu, iż Senat wybrany suwerenną wolą narodu będzie pełnił istotną rolę w zakresie zapewnienia realizacji praw człowieka i praworządności oraz w zakresie - w dziedzinie życia społeczno- gospodarczego. Żeby tu już nie formułować nie przestawiać tej władzy ustawodawczej i funkcji kontrolnych, bo przecież te funkcje kontrolne Senatu będą odnosiły się głównie właśnie do wewnątrz władzy ustawodawczej, do ustaw uchwalanych przez Sejm, żeby już jednym słowem nie wchodzić w to, ja bym, jeśli by się państwo zgodzili, proponował, żeby po prostu podkreślić rolę Senatu w tych kwestiach merytorycznie ważnych, jak prawa obywatelskie i życie społeczno- gospodarcze, ale nie specyfikować już bardziej jego kompetencji w tym zakresie, bo to będzie tu trudne, w każdym razie nie w takim ujęciu jak to jest obecnie.</p>
<p>Druga kwestia bodaj ważniejsza dla mnie w każdym razie, dotyczy owej formuły na str. 3 w myśl, której podstawą demokratyzowania struktur na wszystkich szczeblach - podkreślam na wszystkich szczeblach państwa będzie podział władzy na ustawodawczą, wykonawczą i sądowniczą.</p>
<p>Tak się składa, że myśmy tego zagadnienia, generalnie, koncepcji zasady podziału władz nie dyskutowali bliżej w tym gronie. Wiem, że jestem tutaj, że wyrażając swój sceptycyzm do tej zasady na naszym gruncie ustrojowym, jestem dysydentem także w stosunku do mojej strony stołu, ale czynię to z całą świadomością, po prostu wyrażam swoje zdanie, mianowicie sądzę, że w naszych warunkach społeczno- gospodarczych i politycznych nie ma niezbędnych przesłanek dla pełnej realizacji zasady podziału władz, względnie też, że nie jest jej bezwzględna realizacja celowa, zresztą w dokumentach na przykład Stronnictwa Demokratycznego, gdzie mówi się między innymi o tej zasadzie, jednym tchem się dodaje: ale przy zapewnieniu nadrzędnej pozycji Sejmu. No to albo -albo, albo mamy mieć przyjemność, albo zachować cnotę.</p>
<p>Jeśli podział władz, to równorzędność wszystkich władz i ich wzajemne hamowanie się, a jeśli nadrzędność Sejmu to nie podział władzy. Jednym słowem ta sprawa wymagałaby dyskusji, ale ponieważ jak rozumiem istnieje spore, choć na razie nie rozwinięte w sensie uzasadnienia, przywiązanie do tej zasady po obu stronach stołu, to ja w związku z tym nie mogę tak jak koń generalnie oponować przeciwko samej zasadzie, ale popatrzcie państwo w takim razie na szczegóły tego zapisu. Otóż ma to być - ma ona się realizować na wszystkich szczeblach państwa. No to znaczy, że także na szczeblu terenowym, na przykład w samorządzie terytorialnym, mamy mieć władzę ustawodawczą, wykonawczą i sądowa. Czy tak to należy rozumieć? Boję się, że trudno mechanicznie odnieść tę zasadę w każdym razie do szczebla terenowego, tak jak ona się odnosi w niektórych państwach, a gdzie jest stosowana do szczebla centralnego władz państwowych.</p>
<p>I dalej będzie, że tą podstawą demokratyzowania struktur będzie podział władzy. Kiedy on będzie? Czy już teraz w tej Konstytucji, czy też w przyszłej konstytucji? Może napiszmy - jeżeli już to ma zostać, że będzie w przyszłości albo wprost będzie w przyszłej konstytucji, bo w tej Konstytucji tej zasady nie ma i gdybyśmy ją uznali za obowiązującą, to musielibyśmy od dziś uznać czy od jutra, że rząd posiada, no dość daleko idącą choć tylko względną, autonomię w stosunku do Sejmu i Senatu, tym bardziej do Prezydenta, że Prezydenta usytuujemy w strukturze władz wykonawczych, że cały szereg elementów musiałby się jeszcze w tej Konstytucji zmienić, żeby tę zasadę uznać za już obowiązującą.</p>
<p>Stąd moja sugestia, żeby jeśli to już ma pozostać to wskażmy na perspektywę realizacji tej zasady w przyszłości, ale nie w takim ujęciu, w którym nie wiadomo czy to nie będzie miało być realizowane już zaraz, bo jak powiadam w ramach tej Konstytucji, przy tych tylko zmianach, które się proponuje nie jest to jeszcze możliwe.</p>
<p>I wreszcie ostatnia kwestia, o której już częściowo mówił pan Gdula, mianowicie kwestia sformułowań na stronie 6 i 7 dotyczących, no, właśnie czego? Przyszłej konstytucji.</p>
<p>Otóż na stronie 6 jest to w takim kontekście: „Senat będzie także równoprawnie z Sejmem uczestniczył w uchwaleniu nowej konstytucji”. To wśród innych kompetencji Senatu, a przecież tu jawnie chodzi o to i o tym mówiliśmy, że będzie on uczestniczył na tych zasadach, w dokonywaniu zmian Konstytucji, obecnej Konstytucji, gdy będzie to potrzebne.</p>
<p>Rzecz jasna, gdy dokonuje się w jakiejś formie zmian konstytucyjnych, to jeśli nie ma innej formy dla przyszłej konstytucji, obowiązuje ta, która odnosi się do zmiany obowiązującej Konstytucji. Inaczej mówiąc to pośrednio by się odnosiło i do przyszłej konstytucji, ale mówmy o obecnej Konstytucji, bo o to tu chodzi.</p>
<p>Tymczasem tu mowa tylko o uchwaleniu przyszłej, nowej konstytucji i jeszcze dwukrotnie powtarza się to na stronie 7, a więc z dużym naciskiem, a z pominięciem trybu zmiany obecnej Konstytucji.</p>
<p>W imieniu konstytucjonalistów gdzie w tym środowisku w większości wypadków, w każdym razie postuluje się, aby przyszłą konstytucję uchwalić w drodze referendum, miałbym prośbę do państwa, żeby państwo się zgodzili, iż by odnieść te sformułowania, które są tutaj zwłaszcza na stronie 6 do trybu zmiany obecnej Konstytucji, co jeszcze raz podkreślam - gdy się nie zmieni, będzie odnosiła się i do uchwalenia przyszłej konstytucji, ale nie zamykajmy możliwości uchwalenia jej w innej formie, bo jeśli podejmiemy taką umowę polityczną, że tylko Sejm i Senat, no to wtedy będzie to wiążące, zamkniemy możliwość uchwalenia nowej konstytucji w drodze referendum, a to ze wszech miar byłoby jednak pożądane, między innymi choćby dlatego, żeby nawet z pewnym opóźnieniem jednak ratyfikować decyzje o reaktywowaniu Senatu, który kiedyś został zniesiony w drodze wyników głosowania, byłoby dobrze ratyfikować jego reaktywowanie też w tej formie, ale nie o to chodzi. Chodzi o całą przyszłą konstytucję, która powinna być chyba akceptowana przez ogół społeczeństwa.</p>
<p>Dziękuję bardzo.</p>
<p><em>Przewodniczący:</em></p>
<p>Głos ma pan Jacek Kuroń.</p>
<p><em>Ob. Jacek Kuroń:</em></p>
<p>Ja wprawdzie jestem członkiem komisji redakcyjnej, ale wypowiadam się na prawach uczestnika dyskusji.</p>
<p>Chciałbym po pierwsze bronić sformułowania wrogowie, ponieważ parę osób z obu stron zgłaszało do tego sformułowania zastrzeżenia, a uważam, że ono powinno pozostać, więc wydaje mi się, że ten głos mój jest potrzebny. Można powiedzieć, że mówię trochę zamiast Jerzego Wiatra, bo to jest jego sformułowanie i on parokrotnie właśnie tego, że wrogowie bronił.</p>
<p>Otóż chodzi o to, że przepraszam, że przesunąłem autorstwo, przepraszam cię Mariuszu, w każdym razie chodzi o to, że zastąpienie słowa wrogowie - przeciwnikami odbiera sens temu zapisowi, jak gdyby wydaje mi się, że przeciwnikami w różnych konfiguracjach będziemy i to nie szkodzi. To dobrze, natomiast właśnie [nieczytelne] jest to, jeśli bylibyśmy wrogami, a trzeba powiedzieć, że wrogość po obu stronach, niekoniecznie tego stołu, możemy się umówić, że obecnych to nie dotyczy - jest bardzo silna i w związku z tym nie rozumiem dlaczego mamy udawać, że jej nie ma. Jakie to polityczne racje by za tym przemawiały, żeby że tak powiem eufemizmy wprowadzać. Tyle w tej sprawie.</p>
<p>W drugiej sprawie, to na marginesie uwagi pani Janki Zakrzewskiej, bardzo słusznej w sprawie tych wszystkich... i pana Halla, w sprawie tego zdystansowania się, jakby niuansowania tego określenia, będzie się - tu wielokrotnie, to już różne osoby zwracały uwagę - źle wychodzić, trzeba mówić: mamy nadzieję, chcemy, powinno być itd.</p>
<p>Ale odniosła się pani Zakrzewska bezpośrednio do takiego zdania tutaj, które mówi: „jest to początek drogi do demokracji parlamentarnej”. Ja bym chciał powiedzieć, że pierwotny tekst brzmiał tak: „jest to jednak okres przejściowy, początek drogi do demokracji parlamentarnej”. Chodziło o to, że wszystkie te zmiany, które się tu dokonują, są okresem przejściowym, a tym co jest w naszych intencjach celem, jest demokracja parlamentarna.</p>
<p>Potem na skutek zastrzeżeń zgłoszonych przez stronę koalicyjną do sformułowania okres przejściowy, że to wprowadza tymczasowość, że w związku z tym - zgodziliśmy się na taką zmianę i teraz po przeczytaniu tego przez panią Zakrzewską zobaczyłem, że to rzeczywiście, źle brzmi, bo to wygląda tak, jakby to co się tam przedtem jest wymienione, „Solidarność” i inne - było początkiem drogi do demokracji parlamentarnej, co oczywiście takie nie jest.</p>
<p>Ale mówię o tym, co jest drobną sprawą, mówię o tym dlatego, że wydaje mi się, że takie zasygnalizowanie tego, że jakby celem, który tutaj nam przyświeca jest demokracja parlamentarna i te wysiłki do tego zmierzają, że to ma być etap i proces, to ja uważam, że tu powinno być i że to nie wykracza przeciw intencji tego sformułowania.</p>
<p>To wszystko.</p>
<p><em>Przewodniczący:</em></p>
<p>Głos ma pan prof. Hieronim Kubiak.</p>
<p><em>Ob. Hieronim Kubiak:</em></p>
<p>Niestety aż cztery uwagi. Jedna do całości.</p>
<p>Otóż chciałbym tej całości bronić, a to dlatego, że ta całość jednak jak się ją przegląda, ma w sobie pewien ładunek emocjonalny, nie tylko polityczny i intelektualny. I teraz znajdujemy się tutaj w pewnej asymetrii tego co mówimy i tego co chcemy zrobić. Bo z jednej strony mówimy, że ten dokument powinien trafić do wielu, a z drugiej strony pozbawiamy go nośników emocjonalnych, pewnej spójności także emocjonalnej. Ta kategoria wrogowie ma tutaj absolutnie sens psychologiczno-społeczno-polityczny i ona absolutnie oddaję sens ewolucji politycznej, jaka miała miejsce, ona mnie absolutnie nie razi.</p>
<p>Wprost przeciwnie. Mówimy o tym, żeby ten język był zrozumiały, a jednocześnie proponujemy cały szereg sformułowań ściśle zawodowych. Mówimy, żeby tekst był krótszy, a jednocześnie proponujemy jego rozszerzenie. Otóż jeżeli w ten sposób będziemy postępować, to nic z tego nie będzie. Ponadto jeśli czyta się ten tekst jest to oczywiste, że to jest umowa polityczna, a nie umowa, która podlega notariatowi i zostanie zarejestrowana w notariacie w sensie niezwykłej precyzji sformułowań prawnych. Jeśli umowa polityczna, to ten element nadziei jest tutaj także niezwykle ważny. Przynajmniej podpisujący tę umowę muszą taką nadzieję posiadać. Jeśli wierzą w to co zrobili, co proponują.</p>
<p>Jeżeli mówimy, że ta pewna suma przedsięwzięć może coś stworzyć, to znaczy, że może i nie, jeżeli podpisujemy umowę to z nadzieją, że stworzy, że będzie. Jeśli tworzymy instytucje odpowiedniej komisji porozumienia, to po to, aby dodatkowo to wzmocnić itd. Broniłbym tego sensu w dokumencie, który w tej chwili jest i proszę zwrócić uwagę jeszcze na jedno, że jak czyta się te sformułowania, to bez mała za każdym z nich widać i wcześniejsze dyskusje, i pewne kompromisy zawierane w zespole redakcyjnym.</p>
<p>Ale przecież kompromis należy do natury umowy politycznej i znowu z tego nie można zrobić odnowa otwarcia dyskusji o wszystkim, ponieważ to nas nie doprowadzi do niczego. To powiedziawszy dołączam się do tych, którzy sądzą, że ten dokument jest dobrą podstawą do sformułowań końcowych.</p>
<p>Uwagi bardzo konkretne teraz trzy. Pierwsza z nich dotyczy stronicy 1 i akapicie 2, w którym /wiersz 1 i 2/ widnieje sformułowanie o siłach społecznych, które kierują się różnymi racjami, różnymi ideałami. Ponieważ nie należę do tych, którzy przy każdej sposobności posługują się terminem socjalizm, a zwłaszcza wtedy, jeśli czują się nieswojo w argumentacji i tą nieswojość chcą znieść przez użycie ostrych naładowanych terminów, ale nie należę do tych, którzy dostają alergii na dźwięk tego słowa, chciałbym bardzo bronić obecności tego sformułowania w tym dokumencie, natomiast rozumiem także, iż warto byłoby rozważyć, ja bym przyjął to z dużą wewnętrzną satysfakcją osobistą, jeżeli po przecinku, od słowa: „które gdy wymówi się o inspiracjach z innych źródeł ideowych”, przed „innych” znalazłoby się na przykład sformułowanie: z katolickiej nauki społecznej i innych inspiracji.</p>
<p>Sądzę, że wtedy doskonale porozumielibyśmy się nie tylko z samymi sobą, ale także bardzo wieloma ludźmi, dla których takie sformułowania mają swój sens oczywisty. Dlatego też bronią tego sformułowania.</p>
<p>Do stronicy 3 akapit 1, wiersz 4 gdzie mowa o rodakach na obczyźnie, pomijam kontrowersje wokół na Wschodzie i na Zachodzie, ponieważ rozumiem, że to są terminy polityczne tutaj, symbolizujące tylko pewną sytuację, ale one mają pewien sens merytoryczny także, ponieważ w przypadku Wschodu w odróżnieniu od Zachodu mamy do czynienia nie tylko z rodakami emigrantami, ale mamy do czynienia także z ludnością polską autochtoniczną, która ma bardzo specyficzne własne problemy i nie można się do nich nie odnieść. Natomiast termin rodacy, który jest tutaj użyty w języku kolokwialnym polskim ma zbyt szerokie pole semantyczne i nie powinien być tylko tak użyty.</p>
<p>Zilustruję to na przykładzie. Jeśli on by się odnosił na przykład do sytuacji w Stanach Zjednoczonych, to on odnosi się tylko do pierwszej generacji, czyli do tych, którzy urodzili się Polakami i pozostali Polakami. Takich w całych Stanach Zjednoczonych jest 1/4 i mówię to na odpowiedzialność fachowca akurat w tej dziedzinie, w stosunku do całości, ponieważ przez 100 lat procesu masowej emigracji z Polski do Stanów Zjednoczonych nie wyemigrowało więcej mówię netto już po odliczeniu reemigracji niż 2,5 miliona w stosunku do 8-9 milionów Polonii amerykańskiej.</p>
<p>To jest zresztą nie tylko problem w odniesieni do polonii amerykańskiej, ponieważ uznaję potrzebę tego typu wyciągniętej ręki, można byłoby tutaj dodać, rodacy i z rodakami, i osobami polskiego pochodzenia. To jest wtedy sens właściwy, oddający całą złożoność tego zjawiska.</p>
<p>Uwaga kolejna i już ostatnia: stronica 6 wiersz 7 od dołu, dotyczący właśnie tego sformułowania - „aktualnego miejsca państwa polskiego w Europie”. Próbowałem to zrozumieć. Otóż sądzę, że są tutaj dwa sensy możliwe do wyinterpretowania, oba merytorycznie wątpliwe. Sens pierwszy terytorialny, tak to może być, wbrew woli formułujących, odczytane. Jeśli sens terytorialny to albo on zawiera w sobie obawę strat terytorialnych, albo nadzieje marszu na Lwów czy w jakimkolwiek innym kierunku. Oba te typy nadziei czy lęku są bezsensu i jeśli tak, nie wolno stwarzać takiej nadziei interpretacyjnej. Załóżmy, że chodzi o inny sens, to jest ta druga możliwość, sens geopolityczny, a więc, że Prezydent jest wyposażony w pewne uprawnienia, jeśli idzie o politykę zagraniczną i obronność ze względu na sojusze międzynarodowe.</p>
<p>A w jakich sojuszach międzynarodowych tam gdzie istnieje instytucja Prezydenta, tego typu wyposażonego tak pojętego, tak koncypowanego jak ten prezydent nie ma on podobnych prerogatyw. Wobec tego jaki jest sens wprowadzenia tego typu aktualizacji? Jakie prawdopodobne zmiany w jednym czy drugim rozumieniu są tutaj oczekiwane?</p>
<p>Wydaje mi się, że nie warto otwierać tej puszki i nie warto tutaj szukać czegoś, czego w tym sformułowaniu być nie powinno, czyli sugeruję skreślenie słowa aktualne.</p>
<p>Dziękuję.</p>
<p><em>Przewodniczący:</em></p>
<p>Głos ma pan red. Osmańczyk.</p>
<p><em>Ob. Edmund Osmańczyk:</em></p>
<p>Pan prof. Rychlewski wypowiedział się za usunięciem zdania o wspólnocie polskiej, w rozproszeniu słów: „na Wschodzie i na Zachodzie”. Jako - cytuję: niepotrzebny ozdobnik. Otóż jako publicysta z racji swego życiorysu całe życie piszę o sprawach Polaków w kraju i w świecie, pragnę stwierdzić, że przez 40 lat skreślano mi pierwszy człon ozdobnika „na Wschodzie” z mojej publicystyki. Dopiero od roku mam prawo drukowania „na Wschodzie” i „na Zachodzie”. Bardzo proszę o pozostawienie tej młodej roślinki przy życiu. Ocalmy ją od wiosennych sianokosów.</p>
<p>Dziękuję.</p>
<p><em>Ob. Aleksander Hall:</em></p>
<p>Ponieważ trzech mówców, trzech dyskutantów występujących po stronie koalicji rządzącej występowało z uzasadnieniem utrzymania formuły w akapicie 2 na pierwszej stronie, a więc wskazania źródeł inspiracji z propozycją, że można rozbudować oczywiście również inspiracje, którymi kieruje się strona solidarnościowo-opozycyjna, ja chciałbym jednak jeszcze bronić uzasadnienia, dlaczego według mnie szczęśliwym pomysłem byłoby zrezygnowanie z tego.</p>
<p>Otóż wydaje mi się, że to jest umowa polityczna. Jej zaletą jest konkretność. Jeśli coś jest w niej niewłaściwego, to nadmiar deklaratywności, nadmiar słów, mówienie o intencjach - przemawiać powinny nie intencje, a konkrety. I słowa, wielkie słowa były często nadużywane. Ja nie sądzę, że temu tekstowi by pomogło, gdybyśmy tutaj wstawili chrześcijańską wizję człowieka, tradycje polską i europejską, liberalną i konserwatywną, to wszystko co stanowi przecież intelektualne ideowe zaplecze wielu bardzo z nas, uzyskalibyśmy właśnie tekst, który operuje pewnymi w moim przekonaniu jednak pojęciami, które momentami przy takim stopniu ogólności zatrącają o frazes, a ludzie frazesów mają w moim przekonaniu już dosyć.</p>
<p>Oczywiście wiadomo jaka jest tożsamość obu stron i ta tożsamość przecież jest wielokrotnie podkreślana w wielu publicznych wypowiedziach na łamach prasy, radia, telewizji, na łamach prasy oficjalnej i nieoficjalnej, tak że tutaj nie zachodzi jakieś nieporozumienie, że groźba, że zostaniemy, nasza tożsamość zostanie zamazana.</p>
<p>Mówmy językiem politycznym i według mnie właściwszy byłby zapis gdybyśmy tutaj powiedzieli polityczny kompromis sił, które zasiadły przy „okrągłym stole”, pozwoli mamy nadzieję, pozwoli urzeczywistnić wspólny cel - niepodległą, suwerenną, bezpieczną, z równoprawnymi sojuszami, demokratyczną i silną gospodarczo Polskę.</p>
<p>Wydaje mi się, że to jest formuła szczęśliwsza.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Proszę państwa wyczerpaliśmy - pan profesor Bafia prosi o głos.</p>
<p><em>Ob. Jerzy Bafia:</em></p>
<p>Ja tylko dwie króciutkie uwagi. Pierwsza chciałem podkreślić trafność dodania do tytułu sądów i w związku z tym jedną uwagę. Wydaje mi się, że sprawa trójpodziału władz jest tutaj niedoceniona. Jest to wartość, która w tej chwili, a zresztą i kiedyś na skutek tego, że była zapominana, była chyba źródłem wielu naszych kłopotów.</p>
<p>Dodanie pewnych myśli o sądach, podkreślenie trójpodziału, wydaje mi się, zasługiwałoby nawet na rozwinięcie.</p>
<p>Uwaga druga jest taka, że na stronie 7 znalazły się jednak w akapicie tym: prezydent może - jednak jeszcze pewne uwagi, pewne zdania, pewne słowa, które chyba wykraczają poza nasze dyskusje. To znaczy dopisanie w nawiasie, że godzenie w prerogatywy prezydenta dotyczy tylko polityki zagranicznej i obronności. Ta sprawa w takim ujęciu jest nadmiernie zawężona. Może by to najwyżej powiedzieć na przykład albo w szczególności czy coś takiego. Tak nie było tej sprawy, ta sprawa nie była w taki sposób uzgodniona.</p>
<p>Tak samo jak dodanie tutaj sprawy rozwiązywania Sejmu z powodu nie uchwalania konstytucji, zresztą przeciwstawnie to występuje, ale to jest może mniej istotne. Powstaje w związku z tym kwestia, czy tu nie mogą być ewentualnie pewne zapisy typu jakichś takich jeszcze spraw do rozważenia, a nie do końcowego postanowienia.</p>
<p>I jedno zdanie końcowe - mianowicie myśmy tutaj formułowali parę razy sympatyczną myśl, że w ogóle reforma ustroju wyrasta z polskiej gleby i tu słuszna była uwaga pani prof. Zakrzewskiej, że te porównawcze różne rzeczy, może lepiej skreślić, ale warto by może jakoś lekko zaznaczyć, że nawiązujemy do pewnych początków konstytucyjnych. Ja w każdym razie jestem tego gorącym zwolennikiem. Jeszcze - nie przekonuję tutaj redaktorów, to jest inna sprawa, zgłaszamy uwagi, nie zgłaszamy przecież żądań.</p>
<p>Dziękuję bardzo.</p>
<p><em>Przewodniczący:</em></p>
<p>Ja chciałbym wyjaśnić w sprawie konstytucji - uchwalenia Konstytucji, jest to błąd - dlatego, że istotnie sprawa ta nie została objęta naszymi decyzjami jeśli chodzi o rozwiązanie parlamentu przez prezydenta. Natomiast w sprawie prerogatyw odpowiada to naszym ustaleniom, mianowicie ustaliliśmy, że do prerogatyw prezydenta, czyli do tych dziedzin, które nie wymagają potwierdzenia przez rząd kontrasygnaty premiera lub ministra, należą dwie dziedziny, mianowicie dziedzina polityki obronnej i polityki zagranicznej. I że zatem takie sformułowanie odnosi się wówczas do tych dwóch prerogatyw prezydenta.</p>
<p>Głos ma pan prof. Reykowski.</p>
<p><em>Ob. Janusz Reykowski:</em></p>
<p>Skoro już zbliżamy się do końca dyskusji na ten temat, chciałbym o takich rzeczach wspomnieć, o takich ogólniejszych, czy właściwie organizacyjnych. Jedna i ogólniejsza druga organizacyjna.</p>
<p>Co do formuły tego dokumentu. Chciałbym się przychylić do tych propozycji, tych uwag, które kwestionowały taki deskryptywny oznajmujący sposób zredagowania niektórych stwierdzeń odnoszących się do przyszłości. Wydaje mi się, że charakter tego dokumentu czyli jego tytuł, który powiada to jest umowa, skłania do tego, aby starać się szukać formuły, która powiada do czego się umawiamy, o co zamierzamy się starać, do czego zamierzamy dążyć jako pewna całość i sądziłbym, że dobrze by było te formuły, gdzie mówimy jak będzie zastępować tym co, do czego podejmujemy się razem zmierzać.</p>
<p>Druga kwestia dotycząca sposobu postępowania z tym dokumentem. Uwagi te, które usłyszeliśmy tu miały dwojakiego rodzaju charakter. Część z nich były to udoskonalenia redakcyjne. Sądzę, że zespół redakcyjny powinien sobie dość łatwo z nimi poradzić i w drodze consensusu wybrać najlepsze.</p>
<p>Sądzę, że mogą pozostać jeszcze oprócz takich pewnych, takie które mają charakter polityczny. Sądziłbym, że przynajmniej przymierzyć się do tych poprawek powinniśmy spróbować jutro, kiedy w tym zespole powołanym wczoraj będziemy pracowali nad dokumentami końcowymi.</p>
<p>I to byłaby propozycja sposobu procedowania, a więc jeszcze gdyby się dało zespół redakcyjny w oparciu o protokół - spróbował to zredagować, tak żebyśmy jutro zobaczyli, co nam zostaje jako kwestie wymagające jednak porozumienia w naszej dyskusji.</p>
<p>I jeszcze uwaga, która nie dotyczy wprost dokumentu, jest uwagą marginesową, ale ponieważ dotyczy sprawy, która często była tu w dyskusji podnoszona, więc proszę mi wybaczyć, mimo że marginesowa, to zostanie przeze mnie wspomniana.</p>
<p>Otóż chciałbym namawiać pana redaktora Kozłowskiego, żeby nie użył tego argumentu albo żeby poprawił argument przeciw nomenklaturze, który tutaj wypowiedział, bo w tej postaci, w jakiej on to powiedział, jest to argument demagogiczny, a to z następujących powodów. Po pierwsze ten 900 tysięcy ma inne znaczenie wtedy, gdy liczba stanowisk kierowniczych w Polsce wynosi na przykład milion i wtedy gdy ma 4 miliony niż wtedy gdy jak mówię niektórzy zgodzą się z tym, że co trzeci Polak jest kierownikiem - co oczywiście jest żartem.</p>
<p>Po drugie - odczytanie tej liczby inny ma sens kiedy się pamięta, że 2 milionowej partii – 2 100 tysięcy członków partii - 55% to są ludzie z wyższym wykształceniem, a w Polsce w ogóle ludzi z wyższym wykształceniem jest około 2 milionów, nieco więcej. Czyli mamy tu znaczną nadreprezentację tej grupy, która z natury rzeczy pełni funkcje kierownicze.</p>
<p>Po trzecie mowa jest tu o funkcjach kierowniczych dosyć szerokiej skali. Po czwarte - powiem coś co może być troszkę potraktowane jako żart, ale powiedzieć to chcę aby pokazać, jaki sens chcę tu wyrazić - mianowicie po to żeby tak powiedzieć, trzeba się zastanowić nad tym, jakie są reguły rekrutacyjne do. Gdyby tak się na przykład szczęśliwie złożyło, że partia składa się z najlepszych ludzi jakich ma to społeczeństwo, to wtedy ta liczba nikogo nie powinna dziwić. Ona zaczyna dziwić dopiero wtedy jeśli przyjąć, że takich reguł rekrutacyjnych nie stosuje się - albo co więcej stosuje się odwrotne.</p>
<p>Otóż sądzę, że po prostu użycie tej liczby tak nago o niczym nie mówi, służy tylko do takiego właśnie rzucenia w powietrze pewnego faktu, natomiast ukrywa ono pewien trudny problem, który sprawia, który jest rzeczywisty i którego tu nikt z nas nie neguje, że przez wiele lat w Polsce polityka personalna obciążona była regułą, jak to pisał kiedyś chyba premier Rakowski - dobry fachowiec, ale bezpartyjny, a wobec tego nie ma dla niego miejsca na stanowisku kierowniczym i ta postawa, i te reguły rekrutacyjne są czymś - co staramy się zwalczać, a ta sama liczba tylko w bardzo odległy sposób o tym może mówić.</p>
<p><em>Przewodniczący:</em></p>
<p>Dziękuję bardzo.</p>
<p>Mam nadzieję, że pan red. Krzysztof Kozłowski już się nie będzie powoływał na koła rządowe, natomiast chciałbym w sprawie umowy, pewną uwagę jeszcze jedną zgłosić mianowicie jeżeli istotnie umawiamy się co do pewnego kształtu politycznej rzeczywistości, którą będziemy formować, to dokument ten jasno mówi, że umawiamy się, iż kontrakt zostaje zawarty w sprawie tych wyborów, a znaczniej miej jasno mówi, że obie strony - jak rozumiem umawiają się, że uczynią wszystko co trzeba, ażeby następne wybory były wyborami demokratycznymi i myślę, że ponieważ jest to, nosi to charakter umowy, że takie stwierdzenie tu znaleźć się powinno.</p>
<p>W sprawach organizacyjnych - przychylałbym się do propozycji pana współprzewodniczącego, mianowicie proponowałbym, ażeby grupa redakcyjna zechciała zebrać plon tej dyskusji i przygotowała redakcję tego dokumentu, jak też redakcję zapisu dotyczącego propozycji komisji porozumiewawczej i żeby te dwa dokumenty zostały przekazane redaktorom wyznaczonym przez kierownictwo obrad „okrągłego stołu” i które jutro zespół ten, żeby mógł dyskutować - dysponować oboma dokumentami.</p>
<p>I jeżeli ze strony zespołu redakcyjnego nie ma niejasności dodatkowych, co do których mielibyśmy się wypowiedzieć to chciałbym żebyśmy przeszli do następnego punktu porządku dziennego, czy państwo życzą sobie przerwę?</p>
<p>Jeżeli nie ma próśb o przerwę to przechodzimy zatem do spraw przedstawionych zespołowi naszemu przez zespół oświaty, nauki i postępu technicznego.</p>
<p>Zwracam się do pana prof. Fisiaka - kto będzie referentem?</p>
<p><em>Ob. Jacek Fisiak:</em></p>
<p>Ja będę referentem, jeśli pan przewodniczący pozwoli.</p>
<p>Chciałbym bardzo krótko zreferować, proszę państwa, bowiem jak rozumiem dokument został państwu przedstawiony i nie byłoby sensu ponownie odczytywać tych zapisów, co do których zgodziliśmy się zarówno jeśli chodzi o rozbieżności i zbieżności.</p>
<p>Chciałem natomiast kilka słów wstępu, jeśli pan przewodniczący pozwoli.</p>
<p>Szanowni Państwo! W imieniu trzech współprzewodniczących chciałem zaprezentować bardzo, jak powiedziałem tu krótko, wyniki obrad podzespołu do spraw oświaty, szkolnictwa wyższego, nauki i postępu technicznego.</p>
<p>Pracowaliśmy przez 4 dni, 4 spotkania, oprócz tego wiele czasu poświęciliśmy na wypracowanie uzgodnień, członkowie zespołów redakcyjnych, pracujący w 4 grupach, odnoszących się do tych 4 koszyków problemowych. To znaczy to spraw oświaty, szkolnictwa wyższego, nauki i postępu technicznego.</p>
<p>Najważniejszą rzecz moim zdaniem która wynika z tej naszej pracy to nie tylko to, że zgodziliśmy się, czy zbliżyliśmy nasze stanowiska w wielu problemach, to nie tylko to, że po raz pierwszy w sposób swobodny bardzo różnie poglądy starły się, a raczej starały się spotkać, to nie tylko to, że doszło do kompromisów uzgodnień, jak również i co do tego co Anglicy sobie bardzo cenią, a mianowicie zgodziliśmy się nie zgodzić co do pewnych problemów i pewnych rozwiązań. Ale najważniejsze to chyba to, że poprzez funkcjonowanie zespołu przy pomocy środków masowego przekazu zaznaczyliśmy naszą obecność, obecność edukacji, obecność nauki w całej złożoności problemów polityczno-społecznych naszego kraju. I to nie tylko niedostatki, które prezentowaliśmy i co do których bylibyśmy w 98% zgodni, ale również i propozycja poprawy, propozycja rozwiązań, dalszych dróg rozwoju nauki, oświaty, to wszystko wydaje mi się udało nam się przekazać i przerzucić niejako do świadomości społecznej. Dotarły być może po raz pierwszy w takim kontekście sprawy istotne dla edukacji narodowej, dla kształtowania człowieka i obywatela Polaka, być może po raz pierwszy dotarły również sprawy wielkiej wagi, o których zbyt często nie mówiło się w tak szerokim gronie, w jakim można było właśnie na kanwie pracy „okrągłego stołu”, a właściwie tego podzespołu edukacyjnego.</p>
<p>Mieliśmy odzew naszej działalności poprzez listy, dyskusje, w różnych kręgach społecznych i myślę, że to jest jedno z największych osiągnięć tego przedsięwzięcia. Zgodnie wyraziliśmy przekonanie o fundamentalnym znaczeniu problemów edukacji narodowej, nauki, postępu technicznego dla rozwoju społeczno-gospodarczego i kulturalnego kraju. Zbliżone mieliśmy opinie w sprawie diagnozy aktualnego stanu. Omówiliśmy bardzo wiele konkretnych problemów, im dłużej trwały nasze obrady, tym więcej było spraw, w których dochodziliśmy do całkowitego porozumienia.</p>
<p>Nie jestem w stanie i nie chciałbym ze względu na to, że państwo macie katalog tych rozbieżności wszystkich czy zbieżności - przedstawić. Ale chciałbym zwrócić uwagę na to, że po pierwsze w zakresie oświaty uzgodniliśmy 26 spraw o różnej wadze i znaczeniu dotyczących profilu wychowawczego szkoły, jej uspołecznienia, zarządzania oświatą, spraw finansowych i materialnych. W większości rozwiązanie tych problemów jest w gestii mojego urzędu. Chciałem natomiast powiedzieć, że w sprawach materialnych i finansowych nasze ustalenia pokazują, tylko intencje stron biorących udział w obradach. Zdajemy sobie bowiem sprawę, że nie my i chyba też żaden z zespołów „okrągłego stołu” nie może zagwarantować by 7% dochodu narodowego do podziału przeznaczyć na rozwój oświaty tak jak byśmy tego wszyscy chcieli.</p>
<p>Są to kompetencje Sejmu. Ta moja uwaga dotyczy również spraw ekonomicznych, dotyczących szkolnictwa wyższego nauki i postępu technicznego.</p>
<p>Po drugie wśród problemów dotyczących szkolnictwa wyższego uzgodniliśmy 32 konkretne sprawy, dotyczące materialnych warunków funkcjonowania szkół wyższych, sytuacji materialnej pracowników szkolnictwa wyższego, rozwoju kadry naukowo-dydaktycznej, spraw studenckich, ustawy o szkolnictwie wyższym.</p>
<p>Po trzecie ustaliliśmy całkowitą zbieżność poglądów wobec 16 problemów związanych z dalszym rozwojem nauki w naszym kraju i 21 spraw dotyczących postępu technicznego, a zwłaszcza uwarunkowań systemowych, struktury organizacji badań, źródeł i form finansowania. Omawialiśmy także sprawy osób, w stosunku do których w latach osiemdziesiątych zastosowano różnego rodzaju sankcje karne, dyscyplinarne. Przedstawiciele strony rządowo-koalicyjnej wyrazili w tej sprawie deklarację dobrej woli. Wszystkie sprawy, które są na przykład w naszych kompetencjach będą przeze mnie życzliwie rozpatrzone, będę wnosił, a nawet chciałem poinformować - już wniosłem o rewizję nadzwyczajną orzeczeń komisji dyscyplinarnych w przypadku nauczycieli.</p>
<p>Wszystkie nasze działania powinny być jednak, naszym zdaniem, zgodne z obowiązującymi aktami prawnymi. Oczywiście są sprawy, w których nie zdołaliśmy doprowadzić do zgodnego stanowiska. Nie ma ich moim zdaniem zbyt dużo i niekoniecznie dotyczą spraw najważniejszych. Żeby nie wchodzić w szczegóły, tak jak powiedziałem chciałem tylko podsumować to w sposób następujący. W jednej sferze właściwie rozbieżności w ogóle nie było jeśli chodzi o postęp techniczny. Chodziło o dwa drobne sformułowania, gdzie jeden wyraz różnił i możemy zupełnie zostawić to na boku jako sprawę marginalną.</p>
<p>Jeśli chodzi natomiast o trzy pozostałe zestawy problemów, to mamy głównie do czynienia z problemami tyczącymi się trzech ustaw, które mają powstać. Nowa ustawa o edukacji narodowej, to są te cztery niezgodności w zakresie oświaty, nowa ustawa o szkolnictwie wyższym, to jest 8 problemów dotyczących szkolnictwa wyższego i to jest kilka problemów w zakresie nauki, które dotyczą nowo powstającej ustawy o Akademii Nauk.</p>
<p>Wiele z tych rozbieżności ma charakter postulatywny. I dlatego są to sprawy szczegółowe, które oczywiście są istotne dla życia uczelni, dla życia szkoły, dla funkcjonowania oświaty, spraw drobnych też nie należy lekceważyć, niemniej grupują się one pod pewnymi jasno zarysowanymi rozdziałami, które stają w tej chwili wyraźnie już na porządku dziennym naszej dalszej pracy.</p>
<p>Pracują komisje do spraw nowej ustawy o szkolnictwie wyższym, pracują zespoły przygotowujące ustawę o Akademii Nauk, przyjęliśmy konkretne plany działania co do powołania zespołów i rozpoczęcia prac nad ustawą o oświacie.</p>
<p>Szanowni Państwo! Jak powiedziałem nie chcę wchodzić w poszczególne problemy i tak też uzgodniliśmy, że przedstawiając materiały do dyspozycji państwa, chcielibyśmy jedynie podkreślić raz jeszcze że we wszystkich sprawach, które były poruszane zajmowaliśmy stanowisko jasne i wyraźne, dużo było zrozumienia, każda ze stron oczywiście reprezentuje swoje stanowisko i w pewnych sytuacjach do tego stanowiska nie odstępuje.</p>
<p>Jednakowoż fakt, że czas zbliżał nas bardziej, może być tym elementem optymistycznym, który wskazuje na to, że w niedalekiej przyszłości i w tych rozbieżnościach, które istnieją znajdziemy jakiś modus vivendi, żeby sprawy rozwiązać ku zadowoleniu całej społeczności edukacyjno-naukowej, jeśli mogę tak powiedzieć, naszego kraju. We wszystkich czterech obszarach działania podzespołu wystąpił podnoszony przez stronę solidarnościowo-opozycyjną problem udziału organów partii politycznych, w zarządzaniu placówkami oświatowymi i naukowymi, w podejmowaniu decyzji kadrowych. Zdaniem stron koalicyjno-rządowej i OPZZ wszelkie omawiane decyzje powinny być podejmowane przez organy określone ustawowo. Zasady te nie mogą naruszać opinii organizacji politycznych i społecznych, nie można jednak pozbawić tych organizacji praw przedstawiania swoich opinii oraz pozbawić kierowników placówek zasięgania opinii gdziekolwiek oni sobie tego życzą.</p>
<p>Niezależnie od przedstawionego wyżej sposobu rozwiązywania problemu pracowników w stosunku do których stosowano w latach 1980-tych różnego rodzaju sankcje, również przedyskutowaliśmy na wniosek strony solidarnościowo-opozycyjnej. problem stworzenia odpowiedniej komisji po dyskusji odstąpiliśmy od tego, ponieważ tego rodzaju komisja nie byłaby zgodna ani z praktyką ustawodawczą, ani z sytuacją prawną, która w Polsce panuje.</p>
<p>W sumie zadeklarowały wszystkie strony dobrą wolę w kierunku dalszego rozwiązywania problemów. Wszystkie trzy strony stwierdziły, że „okrągły stół” nie kończy procesu porozumienia narodowego, że pozostanie otwarty zarówno urząd, jak i ci, którzy będą chcieli z urzędem współpracować z własnej inicjatywy, przekazywać pewne rozwiązania, które mogą być potem przyjęte, czy to przez władzę ustawodawczą, czy też przez władzę wykonawczą, czy też przez władze na niższych szczeblach. Celem naszym, naszej działalności było dobro oświaty, nauki, dobro edukacji narodowej w całym swoim kompleksie. Było dobro nauki i cała nasza dyskusja głównie była przepojona tym, ażeby szanując prawo jednostki do swobodnego funkcjonowania zapewnić również i odpowiednie formy organizacyjne i odpowiednie usytuowanie oświaty, nauki w stosunku do społeczeństwa i do państwa.</p>
<p>Dziękuję bardzo.</p>
<p><em>Bronisław Geremek:</em></p>
<p>Dziękuję panu ministrowi. Zanim przejdziemy do dyskusji chciałbym powiedzieć, że przede wszystkim wypada wyrazić nam uznanie dla zespołu, w pewnych kłopotach także zespół stawia całość „okrągłego stołu”, jako że zespół wyprodukował najobfitszy, najobszerniejszy dokument, który liczy blisko 60 stron. Do tej pory zdaje się jest to rekord w produkcji dokumentów, w objętości. Ale nie tylko. Sądzimy także, że przez zawartość analizy i także przez decyzje, które towarzyszyły - zespół podjął, także pewne ważne problemy. Wśród nich chciałbym zwrócić uwagę na to, że kwestia represji, zwolnień z pracy, jakie po 13 grudnia 81 roku miały miejsce w różnych dziedzinach, trapi „okrągły stół” w całości i wszystkie dziedziny. I zanim zapadły decyzje, a zapadły już one dotyczące pewnych prawnych regulacji, Minister Edukacji Narodowej podjął decyzję o podjęciu, o rewizjach nadzwyczajnych, o założeniu rewizji nadzwyczajnych i myślę, że jest to fakt bardzo pozytywny, bo rzędu takich, które formują pewien klimat. I to ważny.</p>
<p>Chciałbym otworzyć dyskusję nad referatom ministra Fisiaka, jak też nad przedstawionymi dokumentami.</p>
<p>Profesor Samsonowicz ma głos.</p>
<p><em>Henryk Samsonowicz:</em></p>
<p>Dziękuję bardzo. Chciałbym przedstawić parę spraw, które wydaje mi się, że winny być przedyskutowane teraz zanim ten pakiet 60 stronicowy zostanie podpisany, jako załącznik do prac stołu politycznego.</p>
<p>Sprawa pierwsza, która zresztą została tutaj przez pana ministra częściowo podjęta. Otóż wiele spraw, wiele czasu poświęciliśmy dyskusji nad obecnie funkcjonującym prawodawstwem. Nie ulega żadnej wątpliwości i tu zgodzimy się wszystkie strony, kondycja przede wszystkim materialna, ale także organizacyjna i kondycja prawna, oświaty w Polsce, oświaty, poczynając od przedszkoli, a kończąc na szkołach wyższych, jest kondycją złą. I nie możliwe jest poprawienie tego stanu rzeczy bez odpowiedniej nowelizacji prawnej. Co do tego też żeśmy się zgadzali. Rzecz w tym - że my, to znaczy mówię tutaj o stronie „solidarnościowo-opozycyjnej” uważamy wręcz, korzystam tutaj z prawa jasnego wypowiadania poglądów, że obecnie obowiązujące prawo jest prawem złym. I że wymaga ono innego poprawienia, innej zmiany tak, ażeby mogły szkoły wszystkich szczebli działać lepiej. To jest pewna uwaga generalna. I my rozumiejąc, że minister, wysoki państwowy urzędnik, nie może działać w chwili obecnej wbrew prawu, stoimy na stanowisku, że to prawo trzeba zmienić. I że jest to bardzo pilny postulat, który warunkuje poprawę edukacji narodowej.</p>
<p>Przykład tutaj, który wzbudził kto wie, czy nie najwięcej kontrowersji. Mianowicie obie, wszystkie trzy strony, wszystkie strony zgodziły się z tym, że niezbędna jest nowa ustawa o szkołach wyższych. Ale ta nowa ustawa nie może być, jak tutaj było to mówione podczas dyskusji, ustawą jednej nocy, nie może być przygotowana w ciągu zbyt krótkiego czasu, ponieważ efekty tego będą równie niedobre, jak były efekty rozmaitych zmian czynionych pochopnie pod wpływem takich, czy innych okoliczności, między innymi koniunkturalnych, politycznych, bieżących. Musi być przygotowana dokładnie.</p>
<p>A tymczasem sytuacja w szkolnictwie wyższym jest tego rodzaju, że wymaga decyzji już teraz, zaraz. A jeśli nie w tym tygodniu, czy nie w tym miesiącu, czy w ciągu najbliższych dni, to przynajmniej tak, ażeby przyszły rok akademicki, czy część przynajmniej tego roku akademickiego odbywała się już w atmosferze większego spokoju, większej rozwagi i korzystniejszych warunków do pracy.</p>
<p>Dam tutaj parę przykładów bardzo konkretnych. Mianowicie, wszystkie strony zgodziły się, że uczeni winni mieć prawo do stabilizacji adiunktów poprzez procedury kwalifikacyjne, które muszą być modyfikowane w zależności od potrzeb poszczególnych szkół wyższych, od ich charakteru, od ich typu. Rzecz w tym, że adiunkci, ilość adiunktów w Polsce to jest dwadzieścia kilka tysięcy osób. Ilość adiunktów zagrożonych zwolnieniom w związku z działalnością obecnej ustawy wynosi około jedenaście tysięcy. Nie jest to jeszcze wizja w stanie wojny, ale jest to odpowiednio duży potencjał ludzki, szczególnie w szkolnictwie wyższym, aby móc wpłynąć na pewien stan nerwowości, niepokoju i przede wszystkim tam, gdzie jest to bardzo wyraźnie określone przez system pracy tych adiunktów, grożące istnieniu, wręcz istnieniu niektórych szkół wyższych.</p>
<p>Stąd toż rozbieżność między nami i rozbieżność, która wydaje się dosyć istotna dotyczy nie tego, czy nadać uczelniom takie prawo, ale czy przekazać to prawo już teraz, zaraz, w takim stopniu, ażeby można było do czasu nowej ustawy zapewnić względny spokój i możliwości spokojnego działania poszczególnych uczelni.</p>
<p>Proszę Państwa! Wydaje się, że dotychczasowe, wszystkie powojenne ustawy o szkołach wyższych grzeszyły jednym grzechem podstawowym. A mianowicie wszystkie one nie zdawały sobie jak gdyby sprawy z tego, że istnieje duża bardzo różnorodność tak w typie uczelni, jak i w warunkach wykonywania poszczególnych dyscyplin naukowych i potrzebach naukowych. Czymś innym jest kadra i do innych zadali powołana w akademiach medycznych, czymś innym jest kadra nauczająca w akademiach wychowania fizycznego, czy na uniwersytetach, gdzie z kolei znowu różnorodność wydziałów, różnorodność kierunków powoduje różne bardzo potrzeby. To, co jest słuszne, czy co wydaje się słuszne dla uniwersytetów może być katastrofalne dla politechnik, może być bardzo niestosowne dla akademii medycznych.</p>
<p>Z tym wiąże się kilka innych spraw. Takich, jak przywrócenie uprawnień doktorom habilitowanym, jak sprawa jątrząca bardzo studenckie środowisko, a mianowicie, tak zwane studenckie praktyki robotnicze. Ponieważ zajmowaliśmy się również postępem technicznym więc chciałbym tutaj powiedzieć, że to co dotychczas było robione w Polsce z praktykami studenckimi, robotniczymi, jest to anty-propaganda pracy w ogóle, a działalności wdrażającej studentów do jakiejkolwiek pracy, w szczególności. Stąd niezależnie od istniejącej ustawy staliśmy i stoimy na stanowisku, że to zniesienie byłoby niezbędne.</p>
<p>Z tym wiąże się kilka innych spraw związanych już teraz z pewną nowelizacją. A mianowicie przecież uczelnie wyższe to jest środowisko, to jest wspólnota, która obejmuje przede wszystkim korporację profesorską. I to sobie ze specyfiki tych zakładów pracy trzeba sobie zdawać sprawę. Na pewno. To jest wspólnota, która obejmuje pracowników młodszych, uczących się, zdobywających stanowiska samodzielnych pracowników naukowych. Ale przede wszystkim jest wielotysięczna, wielotysięczna rzesza studentów. Stoimy tutaj na stanowisku następującym. Nie do pomyślenia jest jakakolwiek działalność wychowawcza, autentyczna działalność wychowawcza środowiska studenckiego bez dania tym młodym ludziom, którzy posiadają już jednak świadectwo dojrzałości i są na ogół pełnoletni, mają prawo do sejmu głosowania, teraz będą mieli do Senatu również, muszą mieć prawo też do zabierania głosu, do uczenia się nawet na własnych błędach, w zarządzaniu szkołą w której pracują, w której zdobywają kwalifikacje. Oczywiście nie może tu być mowy o pajdokracji. O wydaje się, że przywrócenie samorządowi studenckiemu uprawnień do współdecydowania wraz z władzami uczelni o zakresie pomocy materialnej, decydowaniu o rozdziale środków przeznaczonych do, na cele studenckie, jest niezbędna. Nie mówiąc o tym, że wydaje się również niezbędną rzeczą, ażeby samorząd studencki miał już teraz możliwość uzyskania, wyrażenia swojej opinii w sprawie wyborów do władz uczelni, w tym szczególnie tych urzędników akademickich, które wiążą się ze sprawami studenckimi. A więc dziekanat, czy protektorat do spraw studenckich.</p>
<p>Z tym wiąże się jeszcze jedna sprawa. Sprawa bardzo istotna, która zgodnie z prawem nie może być załatwiona, natomiast uznaliśmy za niezbędne wysunięcie tej sprawy i w chwili obecnej znajduje się ona w protokole rozbieżności, a mianowicie ideą pewnej samorządności uczelni jest idea do podejmowania uchwał organów kolegialnych jako najbardziej kompetentnych, a może nawet niekiedy jedynie kompetentnych, w sprawach dotyczących poszczególnych dziedzin nauki i życia uczelni. Naszym zdaniem uprawnienie ministra do uchylania lub zawieszania tych uchwał organów kolegialnych, z wyjątkiem, oczywiście, uchwał niezgodnych z obowiązującym porządkiem prawnym, z obowiązującymi przepisami, te zniesienie wydaje się konieczne.</p>
<p>Mowa tutaj była o problemie, mówię skrótem, proszę mi wybaczyć po dzisiejszym dniu, aż wstydzę się mówić o tym w ten właśnie sposób, ale dla pewnego skrócenia mojego wywodu chcę wspomnieć tutaj jeszcze o nomenklaturze tak zwanej. Otóż ingerencja czynników politycznych, stosowanie kryteriów politycznych w zarządzaniu szkołą, w polityce kadrowej, w decyzjach personalnych, w tym także przy nadawaniu stopni i tytułów naukowych, wydaje się tutaj absolutnie nie do przyjęcia. To jest dziedzina w której nauka, jeśli nie potrafi wytworzyć właściwych sobie form samoregulacji, w których nie potrafi wytworzyć właściwych form organizacji, nie ma możliwości rozwoju. I tutaj wpływ decydujący, bo tak to było do tej pory, czynników politycznych, czynników, które nie biorą pod uwagę kryteriów merytorycznych, jest wręcz szkodliwy.</p>
<p>To są problemy, które dotyczą pakietu spraw związanych ze szkołami wyższymi. Chciałbym tu zwrócić uwagę na to, że najważniejszym polem naszej pracy, tak w każdym razie, żeśmy to wspólnie traktowali, była oświata szeroko rozumiana. A więc szkolnictwo podstawowe i szkolnictwo średnie. Miło mi stwierdzić, że w tym zakresie osiągnęliśmy chyba najwięcej zgodności i wyniki są chyba optymistyczne. I tutaj, ale trzeba powiedzieć, że istnieje kilka spraw, które, a mogę to powiedzieć w oparciu o liczne interwencje napływające z terenu, kilka spraw, które budzą sprzeciw i które powodują pojawienie się nowych pozycji w protokole rozbieżności.</p>
<p>Sprawa pozycji dyrektorów. Dyrektor, który jest powołany w ramach konkursu i z udziałem rady pedagogicznej, czy ma być dyrektorem dożywotnim? A ściślej mówiąc, czy szkoła społeczna ta, o jaką walczymy, o jaką wszystkie strony walczą może sobie pozwolić na luksus nie wpływania na odwoływanie tych dyrektorów, których postawa, których działalność budzi wątpliwości. Sądzimy, że rzecz ta powinna na pewno znaleźć się w nowej ustawie o edukacji narodowej. Natomiast byliśmy zdania, że już teraz rada pedagogiczna, czynniki społeczne takie, jak komitety rodzicielskie, powinny móc wypowiadać się w tym względzie i powodować podjęcie jakiejś procedury zmierzającej do odwoływania.</p>
<p>Dużo tutaj jest pewnych, przy sprawach szkolnictwa pewnych niepokojów, które proszę mi pozwolić na osobiste wyznanie, które ja rozumiem, ale które opierają się chyba na pewnych mitycznych chyba opiniach. Wiele niepokoju budzi postulat strony solidarnościowo-opozycyjnej zgłaszany przez działaczy oświaty niezależnej o powoływanie prywatnych szkół podstawowych. Oczywiście, istnieje tutaj problem szkół elitarnych. Pytanie nota bene, czy w nauce, w kulturze, w oświacie, liczą się elity, czy liczą się przeciętne poziomy? Ale chodzi też tu o co innego. Jestem gotów wymienić kilkanaście przykładów szkół wiejskich, które nie mogą być ze względu na liczbę uczniów utrzymywane i prowadzone przez państwo, a które w skali szkół trzyklasowych, czteroklasowych mogłyby być organizowane przez spółdzielcze, czy prywatne inicjatywy po to, żeby utworzone zostały klasy mało liczne. Dla sprawy szkolnictwa wiejskiego kto wie, czy nie jest to ważniejsze i lepsze rozwiązanie niż to, co w tej chwili mamy w przypadku szkół zbiorczych.</p>
<p>Ja nie chciałbym tutaj przeciągać swojego wystąpienia, ponieważ zgadzam się z tym, o czym mówił pan minister Fisiak, a mianowicie, że to o czym żeśmy mówili to będzie początek dopiero działań, które powinny przynieść uzdrowienie sytuacji w oświacie. Sytuacji w oświacie, w której najlepszym, proszę mi wybaczyć, że zakończę może zbyt żartobliwie, najlepszym przykładem jest nie anegdota, a fakt, wydarzenie, które spotkało tutaj naszego wspólnego kolegę historyka, mogę wymienić nazwisko, Emanuela Roztworowskiego, który po odkupieniu resztówki majątku, posiadanego niegdyś przez jego ojca, spotkał się z mieszkańcami wsi, którzy do niego mówili, panie hrabio, jakże się cieszymy, że pan już wrócił. Na co on odpowiedział, teraz już nie ma takiego tytułu, nie mówcie do mnie panie hrabio. A jak mamy mówić? Możecie mówić panie profesorze. To już wolimy mówić panie magistrze. Chodzi o to, żeby unikać takiego stanu rzeczy, że nauczyciel, który kiedyś w Polsce miał pozycję bardzo wysoką, w tej chwili jest na samym dnie hierarchii prestiżu społecznego.</p>
<p>Dziękuję bardzo.</p>
<p><em>Bronisław Geremek:</em></p>
<p>Dziękuję bardzo panu rektorowi. Chciałbym teraz, jeśli można, ogłosić przerwę na minut 15, czy 10 może. Po której powrócilibyśmy do debaty rozpoczętej. Bardzo proszę o zgłaszanie się do głosu. Ogłaszam przerwę 10 minutową.</p>
<p></p>
<p>/Przerwa./</p>
<p></p>
<p>/Po przerwie./</p>
<p></p>
<p><em>Bronisław Geremek:</em></p>
<p>Proszę o zajęcie miejsc. Głos ma pan. doktor Zaciura. Stosujemy naszą zasadę stołową, że przerzucamy naszą piłeczkę stołową z jednej strony na drugą.</p>
<p><em>Jan Zaciura:</em></p>
<p>Panie Przewodniczący! Szanowni Państwo! Ja chciałbym się przyłączyć do tych wszystkich opinii i ocen, które usłyszeliśmy z ust panów profesorów, profesora Fisiaka i profesora Samsonowicza odnośnie naszej pracy i naszych wyników. Chciałem podziękować za wstępną wprawdzie, ale bardzo wysoką ocenę naszej pracy i jednocześnie chciałam może trochę może więcej powiedzieć na tematy oświatowe, albowiem w tych wystąpieniach wydaje mi się były dominujące problemy nauki i szkolnictwa wyższego. Natomiast faktycznie gdybyśmy zmierzyli czas tych naszych obrad, to co najmniej jedna druga czasu była poświęcona na problemy, które nurtuję polską oświatę.</p>
<p>Chciałem stwierdzić, że byliśmy przez cały czas świadomi, że istnieją po pierwsze, bardzo ważkie argumenty aby doskonalić przepisy prawa. Przy czym to doskonalenie przepisów prawa rozpatrywaliśmy w kategoriach czasowych. Mianowicie natychmiastowe działania resortu zmierzające do doskonalenia przepisów prawa. I doskonalenia przepisów prawa o randze podstawowej.</p>
<p>Do problemów ustawowych, które tutaj były wymienione chciałbym dołożyć jeszcze jeden temat, który jest w naszym dokumencie, a który się odnosi do konieczności nowelizacji ustawy o radach narodowych i samorządzie terytorialnym. Wiem, że jest to oddzielny problem, wielokrotnie już rozpatrywany z innych punktów widzenia, ale bez innego sparzenia na ten akt prawny nie ma możliwości zahamowania bardzo negatywnych procesów, które decydują w sumie o jakości szkoły, a jakości pracy pedagogicznej nauczycieli. Mianowicie, odnosi się to do systemu kierowania i zarządzania oświatą w ogóle, a na szczeblu podstawowym w szczególności.</p>
<p>W naszym dokumencie zostały zawarte też postulaty, które odnoszą się do przeglądu całego prawa szkolnego, które powinno być doskonalone w intencji, po pierwsze, lepszej pracy szkoły, a nade wszystko lepszej pracy i lepszego usytuowania zawodu nauczycielskiego. Solidaryzuję się tutaj z tym określeniem pana profesora Samsonowicza, który zwrócił uwagę na stan kadry pedagogicznej, na zawód nauczycielski, na jego pozycję materialną i na jego prestiż społeczny. Faktycznie można zaryzykować twierdzenie, że żadne reformy edukacyjne nie powiodą się, jeżeli nie usytuujemy odpowiednio nauczycieli, nie będziemy mieli dużo i dobrych nauczycieli i jeżeli środowisko nauczycielskie nie zaakceptuje tychże reform. W przeszłości nieudane reformy bardzo często się rozbijały właśnie na tym, że środowisko tych reform nie pojmowało, nie akceptowało, ustawiało się negatywnie. W związku z tym przy reformowaniu systemu edukacyjnego należałoby nade wszystko zadbać o stan nauczycielski.</p>
<p>Oczywiście stan nauczycielski w dokumentach jest. To jest problem nie tylko usytuowania tego zawodu, ale i problem rozwiązania wielu problemów ekonomicznych w środowisku, to jest problem zabezpieczenia mieszkań, to jest problem właściwej opieki medycznej nad szkołami, nad młodzieżą i nad nauczycielami . To jest problem kształcenia, dokształcania i doskonalenia nauczycieli, który też się znalazł tutaj w dwóch takich aspektach, bo i przy szkolnictwie wyższym i w dokumencie oświatowym wyraziliśmy troskę o to, żeby inaczej spojrzeć na te problemy.</p>
<p>Gdybym chciał zwrócić uwagę na niektóre problemy zawarte w naszych dokumentach, myślę, że najciekawsze, czy najistotniejsze są dwa. To jest problem profilu wychowawczego szkoły, to jest problem uspołecznienia szkoły. Przy czym może dominująco tutaj wypadła sama konwencja uspołecznienia szkoły jako instytucji, natomiast może za słabo została zaakcentowana problematyka uspołecznienia całego systemu edukacyjnego. Oczywiście przy rozpatrywaniu poszczególnych segmentów to nie jest specjalnie mocno podkreślone, ale taka intencja nasza była.</p>
<p>Chciałbym jeszcze zwrócić uwagę na dwa takie elementy. Po pierwsze, jesteśmy chyba jedynym też, jednym z niewielu zespołów, który swoje wyniki pracy prezentował na zespole do spraw reform gospodarczych i społecznych oraz prezentuje w dniu dzisiejszym na zespole reform politycznych. Myślę, że z jednej strony jest to dowód rangi systemu edukacyjnego. Z drugiej strony jest to też oczywisty fakt, że problemów systemów edukacji narodowej nie można rozpatrywać tylko w kategoriach ekonomicznych. Stąd też w czasie dyskusji na tym zespole faktycznie podjęto dyskusję nad problemami ekonomicznymi, natomiast nie odnoszono się do tych problemów, które dzisiaj tutaj przedstawiamy.</p>
<p>Chcielibyśmy prosić kierownictwo zespołu reform politycznych, aby nasz dokument, który faktycznie jest dużym dokumentem, mógł stanowić załącznik do dokumentu wypracowanych na tym zespole, bo chyba że ani czas, ani nasze pióra, nie pozwoliłoby na to, abyśmy mogli tak bogaty dokument streścić w kilku dosłownie zdaniach. Zawierają te dokumenty przez nas opracowane przecież nie wielką ilość rozbieżności. Jest to sądzę, że naturalne w sytuacji, kiedy spotykamy się w takim gremium po raz pierwszy, żebyśmy w ogóle uzyskali porozumienie we wszystkich podstawowych kwestiach.</p>
<p>I na zakończenie jeszcze jedna uwaga, może nie proceduralna, ale z tego tytułu, że obradowaliśmy w określonym składzie znamienna. Chciałbym powiedzieć, że w toku obrad naszego zespołu pojawiały się sytuacje, że strona „solidarnościowo-opozycyjna” i związkowa redagowała wspólne stanowisko w określonych kwestiach. Później dochodziliśmy do consensusu, że tak powiem, powszechnego, nawet jedna z takich kwestii znajduje się w materiałach zawartych w części zawartych dotyczących szkolnictwa wyższego, że próbowaliśmy wspólne stanowisko, że sformułowaliśmy wspólne stanowisko. To znaczy strona solidarnościowo-opozycyjna i związkowa sformułowała swój postulat odnośnie kierunku zmian w ustawie o szkolnictwie wyższym. Strona rządowo-koalicyjna w tej sprawie miała trochę odmienne zdanie. Myślę, że jest to przykład, że te podziały nie przebiegają, że tak powiem w sposób automatyczny, w zależności od tego, kto po której stronie stołu siedzi. A istotne tutaj są argumenty lub punkty widzenia wynikające po prostu z rozeznania atmosfery panującej w naszym środowisku.</p>
<p>I właśnie może na samo zakończenie chciałem powiedzieć kilka słów o atmosferze. Obradowaliśmy wyjątkowo w skomplikowanej atmosferze społeczno-zawodowej, w szczególności ta atmosfera była pełna niepokoju, jeśli chodzi o środowisko nauczycieli, ale pracowników oświaty, ale myślę, że i pracowników nauki, bo nasze obrady zbiegały się czasowo z wielką operacją, którą przeprowadzano, która dotyczyła wprowadzenia w życie ustawy o kształtowaniu płac w sferze budżetowej i niewiara, niepokoje, czy też nie najlepsze wdrażanie tejże ustawy w życie, powodowała różnego rodzaju akty nawet akty protestu, kontestacji i świadomość, że obradujemy w takich okolicznościach niewątpliwie nam towarzyszyła i nie ukrywam, że być może wpłynęła pozytywnie na przyspieszenie toku prac.</p>
<p>Chciałbym panom współprzewodniczącym tutaj na tym gremium serdecznie podziękować za współpracę i stwierdzić, że faktycznie niewielkie rozbieżności nie powinny nam zasłaniać faktu, że przez cały czas obrad panowała atmosfera po pierwsze zrozumienia ciężkiej sytuacji w edukacji i w nauce, i że ta świadomość tej atmosfery pomagała nam po prostu znaleźć wspólne zdanie w wielu kwestiach, które początkowo wydawały się, że będą trudne do przezwyciężenia.</p>
<p>Dziękuję serdecznie.</p>
<p><em>Doc. Janusz Grzelak:</em></p>
<p>Moja wypowiedź będzie utrzymana w tonacji nieco chłodniejszej niż poprzednia. Wynika to z faktu takiego, że obok zgodności bardzo wielu zgodności, które były eksponowane w wypowiedzi pana ministra przede wszystkim i pana dr Zaciury, nie ma co ukrywać, że istnieją bardzo istotne rozbieżności pomiędzy stronami w kilku przynajmniej zasadniczych sprawach. Co więcej tak też się złożyło, że rozbieżności te dotyczą przede wszystkim zapisów dotyczących szkolnictwa wyższego. Tam spośród 26 w sumie rozbieżności zawartych w całym dokumencie, aż 19 dotyczy szkolnictwa wyższego. I wobec tego też na tej części przede wszystkim się skupię, poprzedzając pewne propozycje dwiema uwagami.</p>
<p>Po pierwsze po uzgodnieniu przez obydwie strony, że nastąpić ma szybko i nowelizacja obecnych ustaw, dotyczących szkolnictwa wyższego i pracy nad nową ustawą o szkolnictwie wyższym i towarzyszącym ustawom, po tym uzgodnieniu kwestią zasadniczą staje się to co powinno się znaleźć w nowych ustawach, a co powinno znaleźć się w nowelizacji czy rozwiązywać problemy, które są ważne dla środowiska akademickiego, myślę o całości środowiska akademickiego i studentach i pracownikach już teraz.</p>
<p>Zgadzamy się tutaj z opinią ministerstwa, że jedyną przeszkodą w rozszerzaniu nadmiernym nowelizacji jest to, żeby nie stwarzać sytuacji, w której w bardzo krótkim okresie trzeba by wdrażać dwukrotnie różne przepisy prawa.</p>
<p>Tym bardziej wobec tego w naszych propozycjach skupić się chcemy przede wszystkim na rzeczach najważniejszych, czyli dokonując pewnego samoograniczenia i najważniejsze z punktu widzenia środowiska i poza tym takie, które tych komplikacji związanych z wdrażaniem by nie powodowały, czy powodowały w minimalnym stopniu.</p>
<p>Otóż przyjęliśmy na początku i przyjmujemy nadal że naszą wspólną troską jest troska o rozwiązanie właśnie bieżących bolączek, bieżących problemów środowiska akademickiego i że także naszą troską jest to, żeby zdobyć społeczną wiarygodność inicjatyw podejmowanych przy „okrągłym stole”.</p>
<p>Otóż w moim przekonaniu dokument przynajmniej w tej części, której dotyczy on szkolnictwa wyższego nie w pełni jest pod tym względem zadowalający.</p>
<p>Jeżeli spojrzymy na stronę na stronę 21-22 mamy tam pełną zgodność dotyczącą tego, jakie zmiany powinny zaistnieć w szkolnictwie wyższym w ciągu najbliższego okresu czasu i tutaj perspektywa jest zupełnie między... w granicach 2 lat.</p>
<p>Strona dalej jest zaledwie pół-stronnicowy zapis bardzo wątły zapis nowelizacji tych zmian, które mogą być wprowadzone od zaraz. Po tej pół stronniczce zaczynają się wyliczenia obejmujące w sumie 10 rozbieżności istotnych i po tym jeszcze następnych 9 rozbieżności dotyczących tego co mogłoby być wprowadzone teraz, a należy przesunąć na kiedyś.</p>
<p>Wiadomo, że mimo chęci, zresztą chęci dokumentowania decyzjami już podjętymi przez ministerstwo w ciągu ostatnich miesięcy, Ministerstwo Edukacji Narodowej nie może w tej chwili daleko już wyjść naprzeciw oczekiwaniom środowiska akademickiego.</p>
<p>Nie może, ponieważ ograniczony jest dotychczasowymi ustawami. I w tym przypadku wobec tego kwestia nowelizacji staje się kwestią szybkiej nowelizacji tych ustaw, staje się kwestią najważniejszą i kwestią niesymboliczną, ponieważ w moim przekonaniu probierzem naszej działalności dla ludzi będzie dokładnie to, co uda nam się wprowadzić w stosunkowo najkrótszym czasie, najszybciej, co ułatwi życie i pracę na uczelniach w ciągu najbliższego okresu. To co jest odsuwane na plan dalszy, może budzić nadzieję, natomiast nie jest do końca uwiarygodnieniem naszych inicjatyw.</p>
<p>W związku z tym chciałbym nawiązać do apelu pana prof. Samsonowicza, a mianowicie, żeby dziś jeszcze spróbować rozważyć kilka problemów, najważniejszych problemów i zastanowić się nad tym, czy nie można by przesunąć części rzeczy, które zaplanowane były i to znajduje się w tej chwili w rozbieżnościach w istocie w ustawie przyszłej o szkolnictwie wyższym, w ustawach towarzyszących, przesunąć do nowelizacji, czyli do natychmiastowych, bezzwłocznych zmian w prawie.</p>
<p>Proponowałbym, żeby rozważyć na przykład następujące trzy problemy. Po pierwsze problem adiunktów, obydwie strony zgadzają się, że jest to problem trudny, problem wymagający rozwiązania, nawet więcej, jest zgoda co do tego, że problem ten powinien być rozwiązany w pewien określony sposób, a mianowicie przez odesłanie decyzji szkołom, chodzi przede wszystkim oczywiście nie o uniwersytety, ale o szkoły techniczne i metodyczne jako o tym mówił prof. Samsonowicz.</p>
<p>Otóż powstaje pytanie, czy wychodząc naprzeciw najlepszym, bo tu chodzi tylko o stabilizację najlepszych adiunktów, a nie wszystkich automatycznie, czy tego problemu nie można by rozwiązać już teraz, czyli zamiast odraczać i zgadzając się, że odraczamy to za rok czy za półtora roku, wprowadzić to w obecnej nowelizacji, w ten sposób zatrzymać odpływ kadr z politechnik, a taki odpływ już jest obserwowany, odpływ młodych zdolnych ludzi, którzy nie widząc perspektyw na zrobienie pracy habilitacyjnej obecnie, a mając dorobek naukowy całkiem pokaźny nieraz, już zaczynają szukać innej pracy i znajdują ją czasem, będzie rozwiązany ten problem demobilizacji - demotywującej roli, jaką odgrywa wizja roku 1991, w którym to adiunkci w myśl dotychczasowej ustawy mają odejść ze szkół wyższych, jeżeli nie otrzymają habilitacji.</p>
<p>Problem drugi - który dotyczy już bezpośrednio i powinien dotyczyć nowelizacji, to jest problem zrezygnowania z prawa ministerstwa do wetowania, do sprzeciwu wobec kandydatów na rektorów przy wyborach rektorów - wyborach, które przypomnę odbędą się w szkołach wyższych wiosną przyszłego roku.</p>
<p>I związany z tym problemem uzgadniania kandydatów na rektorów do spraw studenckich ze studentami. Otóż czy Minister Edukacji Narodowej nie mógłby podjąć ryzyka, że w tych najbliższych wyborach środowisko akademickie wybierze takich ludzi, których nie tylko środowisko będzie darzyło największym zaufaniem, ale których także minister będzie mógł obdarzyć zaufaniem.</p>
<p>I wreszcie trzeci problem, który chciałbym poddać pod rozwagę, to jest problem zniesienia ingerencji czynników politycznych, niestosowanie kryteriów politycznych przy zatrudnianiu, przy polityce kadrowej szkoły, przy zarządzaniu szkołą.</p>
<p>I chodzi mi tutaj przede wszystkim o zapisy ustawowe. Otóż chodzi tu o zmiany w istocie w pięciu nie całych artykułach, ale ustępów w pięciu artykułach, czyli zniesienie, ale ustępów w pięciu artykułach, czyli zniesienie tych ustępów, które powiadają o ingerencji czynników politycznych bądź stwarzają możliwości stosowania kryteriów politycznych przy decyzjach personalnych, przy zarządzaniu szkołą.</p>
<p>Ja te artykuły mogę w każdej chwili odczytać bądź zreferować. Problem oczywiście jest wspólny dla szkolnictwa i dla oświaty, i nie tylko dla oświaty, ale dla innych dziedzin życie społecznego także, ale tutaj w tym momencie mówimy właściwie o skreśleniu z ustawy kilku ustępów czyli właściwie nowelizacji, która nie powoduje żadnych trudności, jeżeli chodzi o wdrażanie, ponieważ trudno mówić o trudnościach z wdrażaniem czegoś, co właściwie trzeba by zaprzestać wdrażania.</p>
<p>Otóż zgłaszam swój gorący apel o to, żeby w tych, a może jeszcze pan prof. Samsonowicz uzna, że w innych sprawach podjąć jeszcze dyskusje z nadzieją, że możemy zapis zgodności rozszerzyć, a zapis niezgodności i rozbieżności zmniejszyć.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Ja rozumiem, że jest ogólnie w interesie Okrągłego Stołu i w interesie zespołu, który teraz obraduje, ażeby w sprawie tak zasadniczej wagi, jaką jest sprawa edukacji narodowej, było między nami jak najwięcej zbieżności i jak najmniej rozbieżności. I tak rozumiem wypowiedzi tutaj zgłoszone są to pewne zapytania o to - jakie są granice możliwości resortu i jednocześnie jakie są perspektywy czasowe realizacji zgłoszonych postulatów.</p>
<p>Głos ma pan minister Fisiak.</p>
<p><em>Ob. Jacek Fisiak:</em></p>
<p>Ja myślę, że granice zostały zakreślone i ten dokument prezentuje nasze ostateczne stanowisko. Tak że powtórzenie tego, co pan doc. Grzelak mówił, zresztą na posiedzeniu zespołu, może być skwitowane tylko tą samą odpowiedzią. Nasze stanowisko jest takie jakie jest i w tej chwili nie widzimy możliwości ruszenia się z tego miejsca i takie stanowisko przyjęła strona koalicyjno- rządowa.</p>
<p>Natomiast druga część odpowiedzi panu prof. Geremkowi. Otóż chcemy jak najszybciej doprowadzić do powstania nowej ustawy i w związku z tym podjęliśmy pewne kroki, mianowicie po rozmowach z przewodniczącym Rady Głównej Szkolnictwa Wyższego i z przewodniczącym komisji legislacyjnej ustalony został krótszy kalendarz i krótszy termin przedstawienia już pierwszej wersji ustawy. Jest to koniec tego roku.</p>
<p>Także przypuszcza się, że w czerwcu przyszłego roku 1990 roku już artykułowana wersja ustawy o szkolnictwie wyższym po dwóch dyskusjach zostaje przedstawiona w takiej wersji, która mogłaby być poddana konsultacjom między resortowym, jak również i dalszy nadany by mógł jej być bieg legislacyjny.</p>
<p>To jest pierwsza sprawa. Przewidujemy właśnie po zakończeniu Okrągłego Stołu podjęcie dyskusji na posiedzeniu komitetu społeczno-politycznego Rady Ministrów w celu wprowadzenia tych poprawek, o których mówiliśmy to znaczy nowelizacji tej ustawy, która jest w celu rozwiązania pewnych problemów.</p>
<p>Natomiast muszę zająć stanowisko ministerialne w sprawie adiunktów. Otóż jesteśmy przeciwni stabilizacji adiunktów. Dziś przedstawiałem Radzie Państwa stanowisko ministerstwa na ten temat stabilizacji jako takiej nie może być.</p>
<p>A teraz przedstawię argumenty, ponieważ dużo demagogii wokół tej całej sprawy się toczy i przytoczę cyfry. Otóż proszę państwa mamy w tej chwili 342 tys. studentów w Polsce. W roku 1975 mieliśmy studentów 458 tysięcy, w roku 1970 - 332 tysiące, w roku 1970 było zatrudnionych około połowę mniej pracowników nauki, kiedy było studentów tyle samo ilu mamy w tej chwili. W tej chwili mamy 58 tys. pracowników, wtedy było lekko ponad 29-31 tys. W tym czasie w 1975 r. ilość adiunktów, którzy w stosunku do całości pracowników wynosiła 27%. W tej chwili wynosi 40%. Najgorsze uczelnie, które mają największe problemy to politechnika wrocławska - 59%, akademia Górniczo-Hutnicza - 56%, Politechnika Poznańska - Szkoła Rolnicza w Poznaniu, Politechnika Łódzka, to są szkoły gdzie przekroczone jest 50% adiunktów w stosunku do innych pracowników,</p>
<p>Biorąc pod uwagę teraz zagrożenia adiunktów, otóż zagrożonych adiunktów po przesunięciu, przejściu na emerytury w 1993 roku - zaraz powiem go propozycjach ministerstwa, które zgadzają się w dużej części z tym wypracowanym stanowiskiem - po przesunięciu na stanowisko starszego wykładowcy, pozostanie biorąc pod uwagę tempo w jakim się w tej chwili odbywają habilitacje, a jest to tempo dwa razy większe niż było 2 lata temu i 3 lata temu, pozostanie zagrożonych 7 tys. osób.</p>
<p>Gdyby te 7 tys. osób przesunąć do innej pracy do innych zająć, zwolnić, to pozostanie i tak 29% adiunktów w stosunku do pracowników jacy są. Problem w tej chwili jest tylko taki, czy my jesteśmy instytucją, która musi zabezpieczyć każdego człowieka i każdemu przez zasiedzenie dać miejsce w uczelni, czy nas interesują, losy ludzi muszą nas interesować, za każdym człowiekiem kryje się problem, to prawda, ale nadrzędnym naszym celem jest nauka, a szkoły, które mają taką liczbę adiunktów przez wiele lat nie zatrudniały stażystów i asystentów, w takich proporcjach w jakich powinny, bo nie było normalnej tej rotacji.</p>
<p>I tak szkoły, o których mówiłem zatrudniały od 0,5 do 0,8% stażystów, a normalnie można zapewnić działalność uczelni zatrudniając 5%. W tym roku po raz pierwszy przekroczono w tym roku akademickim, przekroczona została liczba 1 000 stażystów zatrudnionych w skali uczelni, które podlegają Ministrowi Edukacji Narodowej. Żeby tę sytuację w jakiś sposób naprawić, z rezerwy ministra przeznaczyłem 10% budżetu w stosunku do zatrudnionych asystentów dla uczelni od 1 października w celu zatrudnienia dodatkowych stażystów, co przez 2 lata da możliwość powstania starszego asystenta, który może prowadzić ćwiczenia, który może prowadzić laboratorium, a to jest jego bezpośrednim zadaniem, a nie zastępowanie profesora, jeśli chodzi o adiunktów.</p>
<p>Jest sytuacja w tej chwili taka, jak to bardzo lapidarnie podsumował przewodniczący Rady Głównej Szkolnictwa Wyższego, że adiunkci są ostoją „Solidarności”, adiunkci są ostoją partii, adiunkci są ostoją OPZZ - nie są ostoją nauki, a na tym cała rzecz polega i chyba z tej perspektywy trzeba na to patrzeć. Jeśli my chcemy naukę ruszyć, to musimy doprowadzić do przewentylowania sytuacji, do zmian. Mamy całą masę ludzi, którzy siedzą 51 lat i czytam w opinii wybitny adiunkt, przez 21 lat nie napisał dwóch artykułów i tak można by na okrągło.</p>
<p>Rektorzy uniwersytetów polskich stworzyli konferencje, swoje ciało, które jednomyślnie wypowiedziało się za rotacją i nie za stabilizowaniem adiunktów. Ministerstwo proponuje co następuje. Po pierwsze wszystkie osoby, poddać przeglądowi naukowemu bez żadnych dodatków, bez niczego, tylko i wyłącznie naukowemu przeglądowi tych adiunktów, którzy w tej chwili funkcjonują i są zagrożeni.</p>
<p>Ci, którzy mają perspektywy dalszej możliwości zrobienia rozpraw, napisania rozpraw niech piszą, ci którzy są wybitnymi dydaktykami należy ich przenieść i to mogą rektorzy bez zgody ministerstwa w tej chwili robić - mają to prawo, przenieść na etaty dydaktyczne. Jeśli istnieje możliwość przeniesienia adiunktów na etaty inne i wykorzystania ich możliwości nic nie stoi na przeszkodzie, żeby powołać ich na stanowiska inżynieryjno-techniczne i na stanowiska naukowo-techniczne.</p>
<p>Nic nie stoi na przeszkodzie, żeby adiunktów zatrudnić na stanowiskach badawczych poza uczelnią, przy pewnych problemach badawczych. Nic nie stoi na przeszkodzie, ażeby zatrudnić ich w instytucjach, które powstają, w spółkach różnego rodzaju, na etatach, które nie wymagają pracy naukowej, a miejsca te zwolnić dla młodych ludzi.</p>
<p>To jest nieprawda, że jest tylko negatywna selekcja. To jest jeszcze jeden z mitów, częściowo w różnych dziedzinach, ale nie wszędzie. Byłem rektorem uniwersytetu i wiem, że nie było miejsc tylu, żeby zatrudnić stażystów, a etatów dawałem dużo, każdego roku, ponad 5%.</p>
<p>Tak że proszę się tymi mitami nie kierować. To są wycinkowe spojrzenia z punktu widzenia jednej góra dwóch uczelni, względnie z punktu widzenia grupy, w której interesie leży, żeby interpretować zjawiska w sposób jak najbardziej wygodny dla nich</p>
<p>Dalej co uczelnia może zrobić? Uczelnia może, po przeglądzie jeśli okaże się, zwłaszcza uczelnie techniczne, gdzie jest dorobek konstrukcyjny, gdzie jest dorobek technologiczny, uczelnia ma prawo przenieść na stanowisko docenta kontraktowego i dać możliwość pozostania na tym kontrakcie, albo zrobienia habilitacji. Nie wszędzie te habilitacje trzeba robić.</p>
<p>Dalej istnieje możliwość przeprowadzenia habilitacji kumulatywnej, na podstawie serii artykułów i to się robi. 90% fizyków w Poznaniu habilituje się i matematyków na podstawie serii artykułów, a nie jednej rozprawy i to przechodzi - i przez Radę Wydziału i przez Centralną Komisję Kwalifikacyjną.</p>
<p>Centralna Komisja Kwalifikacyjna stworzyła już możliwości tego rodzaju habilitacji, a więc habilitacji w oparciu o dorobek.</p>
<p>Sam byłem członkiem CKK przez 9 lat i wiem, że taka habilitacja 6 lat temu przeszła z uniwersytetu wrocławskiego w zakresie filologii klasycznej, literatury rzymskiej, więc już dyscypliny, gdzie żadnych nie powinno być tego rodzaju ułatwień, bo się oczekuje książki od humanistów.</p>
<p>W każdym razie te możliwości istnieją, tylko kierownicy naukowi muszą trochę pomyśleć. To nie na państwo trzeba zrzucać sprawę adiunktów, ale na panów profesorów. Oni są odpowiedzialni w pierwszym rzędzie i ich rektorzy powinni uruchomić do tego, żeby rozwiązali problemy, które sami zaniedbali.</p>
<p>Bardzo często jest to wygodnictwo, bo się nie chce rozwiązać stosunku z człowiekiem, którego zna się przez 15 lat, a nie myśli się o tym jak będzie nauka funkcjonowała. Mit również o jakiejś luce pokoleniowej. Zadałem sobie trud przebadałem ilość uzyskanych stopni naukowych habilitacji, doktoratów i profesur. Od 4 lat konsekwentnie rośnie i to bardzo poważnie ilość profesur i docentur. Od 1 stycznia podpisałem 406 nominacji na stanowisko docenta w tym roku. W tym roku przypuszczam, że zostanie powołanych na stanowisko docenta co najmniej 800-900 osób w skali Polski. Profesorów 100 zostało powołanych, dzisiaj Rada Państwa nadała ten tytuł następnym 60. To są trzy nominacje.</p>
<p>Liczba profesorów w zeszłym roku wzrosła ponad 200. Liczba docentów wzrosła o kilkaset osób i jest bezwzględnie odliczając odejścia, jest stały bezwzględny wzrost, a to że wiek jest wysoki, to sobie proszę przeczytać dyskusję, bo też sobie zadałem trud z 1961 roku kiedy przechodzili na siłę - usuwano na emeryturę ludzi, którzy mieli 70 lat. Podobna dyskusja toczyła się w 1968 roku i skończyła się marcowymi docentami. My chyba tutaj marcowych adiunktów nie chcemy wytworzyć z innej pozycji i muszę powiedzieć, że sytuacja ta do znudzenia przypomina tamtą sytuację. Tak też trzeba było to robić, tam też trzeba było habilitacje potem na siłę robić, bo uczelnia musiała mieć habilitowanych docentów.</p>
<p>Uważamy, żeby podsumować, nie ma żadnego zagrożenia, rektorzy politechnik twierdzą, że nawet jak odejdzie z wyjątkiem AGH i politechniki wrocławskiej, twierdzą że nie będzie żadnego problemu z dydaktyką dlatego, że ludzie są niedopasowani, że ludzie często nie prowadzą żadnych zajęć i dlatego wygodnie jest często się stabilizować w pozycji adiunkta w szkole technicznej a robić, traktować to tylko jako sposób nobilitacji, o właśnie to co pan prof. Samsonowicz mówił, że hrabiego może, żeby mieć ten tytuł doktora, a nie profesora, ale żeby móc pracować w innych instytucjach i zarabiać, i tu i tam.</p>
<p>Ja pomijam sprawę, wiem że wszyscy jesteśmy źle opłacani i źle sytuowani, ale niestety jesteśmy... wszyscy żyjemy w pewnym systemie. Stwierdzam z całą odpowiedzialnością, resort będzie na „nie”. I nie ugnie się przed żadnymi zjazdami adiunktów, przed żadnymi akcjami tego typu.</p>
<p>Liczymy na rozsądek ludzi, którzy kierują nauką. Są sprawy, które trzeba wiedzieć. Nie pozwolimy zwolnić adiunktów, którzy w 1993 roku idą na emeryturę i dokonamy pewnego zapisu, wystąpimy o dokonanie zapisu w ustawie modyfikującej czy będziemy sugerować w ustawie nowej, żeby tym ludziom się krzywda nie stała. Natomiast wszyscy ci, którzy nie uzyskają stopnia doktora habilitowanego w taki czy w inny sposób i nie skorzystają z możliwości jakie istnieją, to znaczy, że się chyba nie nadają. W końcu weszliśmy, cała tragedia rozwoju polskiego szkolnictwa i jednocześnie ciała tego polega, że zrobiliśmy szkolnictwo masowe, ale nie zrobiliśmy elitarnego do tego systemu kształcenia, to znaczy nieelitarny system nauczycieli.</p>
<p>I to się w tej chwili odbija. Były okresy czasu radosnej twórczości 1972-1977; rok, gdzie z ulicy niektórzy profesorowie ściągali ludzi do pracy, bo było za dużo etatów, za mało było absolwentów, którzy by podejmowali pracę.</p>
<p>Sytuacja oczywiście niezawiniona przez wielu adiunktów. Ja uważam, że w bardzo małej części może tu tłumaczyć po 20 latach brak aparatury, ubóstwo jakie panuje, no bo chciałem zapytać - dlaczego w Uniwersytecie Poznańskim nie ma zagrożonych adiunktów w tej chwili, też jest brak aparatury? Dlaczego w innych uczelniach tego problem nie ma? Dlaczego Uniwersytet Jagielloński ma 38% adiunktów, dla czego Wielka Szkoła Rolnicza w Warszawie ma poniżej 40% - 36% adiunktów? Dlaczego Szkoła Główna Planowania i Statystyki ma 37% adiunktów zagrożonych, a dlaczego inne uczelnie nie potrafią sobie z tym poradzić? To są problemy, które muszą być rozwiązywane w tej chwili przez szkoły w ramach możliwości, jakie mają. Takie jest stanowisko resortu i nie będziemy proponować nigdy jako resort chociaż - nigdy - nie powinno się używać, ale nie będziemy póki ja jestem szefem resortu, nie będziemy proponować stabilizacji adiunktów.</p>
<p>Żeby stanowisko było jasne powtórzyłem je prasie, powtórzę jeszcze wielokrotnie i to jest konsekwentne nasze stanowisko. Dla dobra nauki, czasem trzeba być okrutny. Nauka to nie miłość. Temu, któremu się powodzi, który znajdzie odpowiedni sposób na dojście do tej prawdy, której szuka, dobrze, kto błądzi i kto przez długi czas nie możne znaleźć, lepiej żeby się zorientował w tym, żeby mu jego profesor pomógł i skierował go na odpowiednią drogę.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Głos ma prof. Samsonowicz.</p>
<p><em>Ob. Henryk Samsonowicz:</em></p>
<p>Ja zabieram głos przekonany też o tym, że mogę przekroczyć swoje kompetencje jako humanista. Mógłbym się ze znaczną częścią wywodów pana ministra zgodzić, jeżeli chodzi o adiunktów, ale chciałbym zwrócić tutaj uwagę, na przynajmniej dwa aspekty tego zagadnienia. O jednym była mowa przy Okrągłym Stole i wydawało się nam, że to właśnie zdanie, które czy ta opinia, którą wypowiedział specjalista znacznie przewyższający mnie kompetencjami w tym zakresie prof. Władysław Findeisen, posłużyła nam do uzgodnienia, że należy dopuścić możliwość zatrudnienia na czas nieograniczony adiunkta ze stopniem naukowym doktora, po przeprowadzeniu wewnętrznego, merytorycznego postępowania kwalifikacyjnego.</p>
<p>Rzecz polega na tym, mianowicie są wyższe szkoły, jeszcze raz powiadam, że tutaj korzystam z informacji, które zresztą są tutaj wszystkim nam znane, są wyższe szkoły, w których kadra adiunktów jest kadrą, która musi wykonywać to samo co w warsztatach rzemieślniczych wykonuje kadra czeladnicza, ona w gruncie rzeczy dająca pewne rudymenty wykształcenia technicznego czy też w przypadku akademii medycznych, trudno to tak nazwać, ale państwo rozumieją o co tutaj chodzi - w stosunku do studentów i do najmłodszych pracowników i żaden warsztat rzemieślniczy, proszę mi wybaczyć tutaj znowu to porównanie, ale ta korporacyjność jest tutaj również i w zakresie nauki dosyć widoczna, bez takiego czeladnika się nie obejdzie. I jeżeli chodzi o dyscypliny, które ja reprezentuję, które my tutaj, które reprezentuje również pan profesor Fisiak, czy obaj nasi współprzewodniczący, być może także to nie jest niezbędne, czy nawet można tak to powiedzieć, natomiast są kierunki, w których specyfika zawodu jak wiemy tego wymaga.</p>
<p>Ale jest i druga sprawa - mianowicie ja tutaj powołam się na zdanie pana przewodniczącego prof. Reykowskiego, a mianowicie kiedy mówił tutaj przy innej okazji o jakości kadry, o której my tutaj dyskutujemy. Otóż nie ulega żadnej wątpliwości, a przynajmniej nie powinno ulegać żadnej wątpliwości, adiunkci wyższych uczelniach i znowu tutaj mówię nie pro domo mea, tylko nie o uniwersytety głównie chodzi, przynajmniej nasz spór nie na tym polega, ale właśnie wyższe szkoły politechniczne czy medyczne, czy niektóre rolnicze, czy nawet ekonomiczne, chodzi tutaj o kadrę bardzo wysokiej jakości. Jest to inwestycja, którą państwo, społeczeństwo, nauka polska przeprowadziła ze skutkiem takim jak przeprowadziła, ale na litość boską myśmy tych inwestycji nie do końca przemyślanych mieli bardzo, bardzo dużo i przyznaję, że jako przedstawiciel właśnie środowiska naukowego może powinienem przede wszystkim uderzyć się w piersi własne, to jest nieco inne zagadnienie, ale my odpowiadamy za te 11 czy ileś tam tysięcy ludzi, którzy naprawdę reprezentują w naszym niedouczonym, bardzo ubogim intelektualnie i zawodowo społeczeństwie niesłychanie wysoki jak na nasze możliwości poziom wiedzy i pozycji.</p>
<p>Stąd wydaje się, że szczególną troską powinno być również zajęcie się nimi, z punktu widzenia jakiegoś moralnego zobowiązania, przy czym zgadzam się tutaj z panem prof. Fisiakiem, że winę podstawową ponoszą profesorowie. Ja się z tym zgadzam, ale alternatywą tego projektu wobec tego powinno być wyrzucenie procesorów tych, którzy się nie sprawdzili i na ich miejsce zatrudnienie tychże adiunktów, co prawda bez habilitacji byłoby to trudne, ale etaty by się znalazły i pieniądze by się znalazły.</p>
<p>Chciałbym tutaj skończyć następującym stwierdzeniem, a mianowicie jeśli profesor, który ma lat 60 wychował następcę, jak wiadomo może odejść, jeśli nie wychował następcy, musi odejść. Takie założenie tłumaczyłoby stan związany z adiunktami, tylko że naprawdę nie należy chyba stwarzać poczucia zagrożenia dla tej kadry w stosunku do której mamy, no, właśnie jako społeczeństwo, jako również państwo, aczkolwiek tu nie przemawiam w tym imieniu pewne zobowiązania generalne.</p>
<p><em>Przewodniczący:</em></p>
<p>Dziękuję bardzo.</p>
<p>Chciałbym zwrócić uwagę na jedną sprawę, w której jakbyśmy nabroili w tym Zespole i Ministra Edukacji Narodowej stawiamy w kłopotliwej sytuacji. No, bo tak my tutaj dyskutujemy przez wielu dni i tygodni jak ograniczyć różne prawa prezydenta, no a potem ten prezydent ograniczony przez nas, który prawo veta ma w ogóle ograniczone w różnej materii zobaczy nagle, Minister Edukacji Narodowej prawo veta w stosunku do uchwały ciała z wyboru, czyli Senatu sprawuje sobie absolutnie w sposób nieograniczony i zatem wówczas wystąpi taka różnica sytuacji usytuowania Prezydenta i Ministra Edukacji Narodowej.</p>
<p>Może lepiej to usunąć panie ministrze, póki jeszcze nie ma prezydenta, a gdy już ustalenia są, to takim będzie, może lepiej usunąć to veto ministra do decyzji Senatu dotyczących wyboru rektora?</p>
<p><em>Ob. Jacek Fisiak:</em></p>
<p>No rozumiem że tutaj pan przewodniczący do mnie skierował głos, to może lepiej, żeby się czymś wyróżnił minister od prezydenta, dla naszego środowiska będzie to lepiej, będzie miał inne prerogatywy większe, większy autorytet może w naszym środowisku, więc ja bym tutaj nie używał takiego porównania, dlatego że pewne jednak usytuowanie polityki i usytuowanie ministra już kontrolowanego z góry i z dołu przez Radę Główną i przez inne czynniki jednakowoż zmusza do funkcjonowania z jednej strony dla dobra nauki i zgodnie z dobrymi obyczajami akademickimi, do których się tak odwołujemy często, a z drugiej strony jednak musi minister uzasadnić w sposób przekonywujący, żeby nie stracił zaufania przynajmniej u tych ludzi, u których ma w uczelniach.</p>
<p>Dotąd nie zdarzyło się, żeby minister w ogóle zakwestionował uchwałę któregoś z organów kolegialnych. Tego nie było. Dotąd nie zdarzyło się w ogóle, żeby minister zakwestionował uchwałę któregoś z organów kolegialnych.</p>
<p>Tego nie było dotychczas i minister obecny też nie planuje i zostawmy to do nowej ustawy, która prawdopodobnie to zlikwiduje jak i całą masę innych rzeczy. Natomiast tego zapisu, o którym ostatnio pan przewodniczący mówił, ten zapis był dyskutowany i sens jego był wyjaśniany na posiedzeniu zespołu. Minister musi mieć, jednakowoż zdając prawie wszystkie kompetencje w dół, pewien wpływ na kształtowanie polityki i osoba, która ma, zdobywała zaufanie swoje powinna mieć również i zaufanie u ministra, ten stały ciąg. Ona reprezentuje w pewnym sensie władze, będąc już wybrane przez Senat. To jest całe nieszczęście tych ciał, takich jak nasze, gdzie z wyboru pełni się wobec pewnej ograniczonej grupy w instytucji funkcje niejako dyrektora, to jest powiązanie funkcji dyrektora przedsiębiorstwa z innymi funkcjami i jest to tak jak wiemy funkcja rektora zupełnie inna i specyficzna, i odmienna od innych.</p>
<p>Natomiast musi to być funkcja, która w sobie mieści zarówno i ten element zaufania tych, którzy... wyborców, ja również nie tylko wyborców, ale po wybraniu całego środowiska uniwersyteckiego czy ogólnie mówiąc szkoły wyższej, ale i również zaufania władz. Tylko w takim może to funkcjonować , a żeby tak było, to musi minister mieć jednak pewne instrumenty do tego.</p>
<p>I dlatego, tak jak powiedziałem, nie korzystając że jest kwestia tego, że istnieje wiele zapisów, istnieje wiele elementów, które znajdujemy w różnych uregulowaniach prawnych, które nie muszą być stosowane i nie są z zasady stosowane, ale przychodzą czasem raz na kilkanaście lat sytuacje, gdzie dla dobra wszystkich trzeba taki element zastosować. To tylko w tym sensie można bronić tego, ale rozumiem pański niepokój.</p>
<p><em>Ob. Adam Michnik:</em></p>
<p>Ja chyba pierwszy raz w życiu jestem na sali gdzie tylu profesorów jest, jak się rozglądam. Więc ja chciałem się spytać wszystkich panów profesorów, ale oczywiście w szczególności pana ministra - w imię jakich wartości humanistycznych i intelektualnych, naukowych, patriotycznych panowie nie chcecie się zgodzić na wspólne stanowisko, które by się sprowadzało do postulatu usunięcia tego fragmentu ustawy, który brzmi: „że w zarządzaniu szkołą rektor współdziała z uczelnianymi organami partii i stronnictw politycznych” itd.</p>
<p>Dlatego, że mnie się wydaje, że to po prostu jest jakiś relikt systemu, od którego chcemy odejść. Pan profesor Rychlewski się pytał dziś jak my rozumiemy nomenklaturę. No, właśnie tak panie profesorze, to że są w ustawie tego typu zapisy, bo zupełnie czym innym jest jeżeli się rektor pyta osób, do których ma zaufanie, a zupełnie czym innym jeżeli jest to zagwarantowane ustawowo i z naszego punktu widzenia to jest i szkodliwe, i niemądre, i ośmieszające ustawodawstwo.</p>
<p>Dziękuję bardzo.</p>
<p><em>Ob. Janusz Reykowski:</em></p>
<p>Ja w pierwszej ze spraw, w związku z uwagą czy opinią prof. Geremka. Mam taką uwagę - pytanie, mianowicie często interesowałem się w trakcie swoich podróży zagranicznych sposobem zorganizowania wyższego szkolnictwa w różnych krajach. Ku mojego zdziwieniu przekonałem się, że na przykład w różnych krajach Europy stanowiska kierownictwa na uczelni są bądź mianowane, pochodzą z mianowania, bądź z wyboru akceptowanego przez władze. Tak w Niemczech na przykład, o ile pamiętam w Berlinie Zachodnim, wybiera się, Senator do spraw edukacji ma spośród 2 lub 3 kandydatów wybrać jednego, jeśli dobrze pamiętam.</p>
<p>W Stanach Zjednoczonych w ogóle nikt nie słyszał zdaje mi się na większości uczelni o wyborach władz. Innymi słowy, ku memu pewnego zaskoczeniu, w wielu bardzo krajach, w których są bardzo rozwinięte stosunki demokratyczne, poziom wpływu środowisk naukowych na kształtowanie ich własnych władz jest znacznie mniejszy niż to nawet przewiduje obecna ustawa w Polsce.</p>
<p>Nie mówię tego po to, żebyśmy przyjęli rozwiązania francuskie albo amerykańskie, ale zastanawiam się co jest złego w pewnej próbie harmonizacji dwóch perspektyw. Perspektywy, którą jest stanowisko środowiska, w postaci wyważonego faktu wyborczego i przedstawiciela państwa, wyrażonego w akceptacji przez ministra.</p>
<p>Stanowisk - powiadam praktyka typowa na przykład dla wyższego szkolnictwa niemieckiego. Tak że nie oczywiste, wydało mi się, na tle tego właśnie porównania ta propozycja, żebyśmy w tym przypadku przyjęli takie rozwiązania. Dlatego chciałbym prosić o argumenty ewentualnie na rzecz tej propozycji.</p>
<p><em>Przewodniczący:</em></p>
<p>Jeśli wolno tylko, panie profesorze wprowadzam pewien element odmienności, mianowicie rektor w systemie francuskim jest urzędnikiem systemu edukacji narodowej, podczas kiedy prezydent uniwersytetu lub też dawniej kanclerz uniwersytetu jest postacią z wyboru. Rektor ma władzę nad szkolnictwem średnim, nie ma żadnej nad szkolnictwem wyższym, albo żadnej - przesadzam oczywiście, ale ma bardzo ograniczoną władzę nad szkolnictwem wyższym. Chodzi tutaj o pewną już w imieniu mediewistów zgłoszę, ta uniwersytecka instytucja, ona nie najlepiej się mieści w nowożytnej tradycji państwowej, ale co w niej jest wartością. To właśnie, że ona jest autonomiczną wspólnotą i jakby warto kontynuować tę taką anty-modernistyczną, średniowieczną tradycję.</p>
<p>Ale przepraszam za tę uwagę.</p>
<p>Bardzo proszę kto z państwa prosi o głos?</p>
<p><em>Ob. Jacek Fisiak:</em></p>
<p>Ja mam taką praktyczną uwagę, ja myślę, że myśmy dość wszechstronnie dyskutowaliśmy sprawy i nasze stanowisko jest jasne ze strony rządowej. Stoimy na stanowisk tego dokumentu i mamy... prosimy o przyjęcie go w tej formie.</p>
<p>Mogę powtórzyć - to nie jest współdziałać jeśli pan weźmie słownik języka polskiego Doroszewskiego ma kilka znaczeń, ale „współdziała” może być interpretowane jako niekoniecznie nakaz, ale możliwość konsultowania tych ludzi, których uważa za stosowne, natomiast wydaliśmy jasno i wyraźnie nasze stanowisko, że jesteśmy przeciwko używaniu jakichkolwiek kryterium niemerytorycznych czy do nadawania stopni, czy dopuszczania do przewodów. Jest to zawarte w dokumencie czy też przy zatrudnianiu na pierwsze czy na inne stanowisko.</p>
<p>Najlepszym dowodem tego jest, że w tej chwili nie ma żadnej profesury leżącej w ministerstwie czy w Radzie Państwa.</p>
<p><em>Ob. Henryk Samsonowicz:</em></p>
<p>Przepraszam, ja już nie w formie przedłużania dyskusji, bo rozumiem, że stoimy tutaj wszyscy na stanowisku, że dalsze prace nad usprawnieniem edukacji narodowej, w tym również wyższej uczelni, są niezbędne. Że w grę będzie wchodziła masa tutaj najrozmaitszych spraw w szkolnictwie średnim na przykład sprawa programów nie ruszona przez nas, w której co tu dużo mówić „okrągły stół” nie jest kompetentny, sprawa czy ja wiem pewnych tam zdrowotnych obsunięć, czy ja wiem, czy choroby kręgosłupa nauczyciela WF mają być traktowane jako choroby zawodne, czy nie, naszym zdaniem mają być, może warto by to wprowadzić itd.</p>
<p>Ja tylko chcę zwrócić uwagę na rzecz jedną, wychodząc z tego, że my naprawdę rozpoczęliśmy dotychczas naszą pracę, otóż jeśli my tutaj wnosiliśmy, wnosimy o te właśnie usunięcia rozbieżności, o których tutaj, była mowa, ja zresztą też podzielam pogląd tutaj pana przewodniczącego, dotyczący tego bardziej średniowiecznego modelu trzeciej siły, która rządzi światem, jest to oczywiście... a nie rzeczywistość, ale mogę sobie na to pozwolić tutaj, to z pewnego innego problemu, który chciałbym tutaj na stoliku politycznym szczególnie wyraźnie sformułować.</p>
<p>Szkolnictwo wyższe w Polsce jest obolałe, jest obolałe dużo bardziej niż szkolnictwo wyższe w Stanach Zjednoczonych czy w RFN. Chodzi o to, żeby wyzwolić wszystkie możliwe inicjatywy, biorąc pod uwagę, że do tych 7% podzielonego dochodu narodowego nie dojdziemy tak szybko, wszystkie inicjatywy, które by to szkolnictwo troszeczkę zaktywizowały i zmobilizowały do lepszego, i bardziej twórczego działania w tych warunkach, jakie w tej chwili mamy.</p>
<p>I stąd wydaje mi się, że nawet tu okazanie zaufania czy powiedzmy sobie pójście po linii zmniejszenia tych urazów, kompleksów, których olbrzymi worek przecież jest, wszystko jedno, czy to jest Wyższa Szkoła Inżynierska w Radomiu, czy Wyższa Szkoła Pedagogiczna w Rzeszowie, czy jest to uniwersytet - wszystko jedno warszawski, jagielloński czy jakikolwiek inny - o poznańskim nie mówię - dlatego takie było nasze stanowisko i dlatego o to wnosiliśmy, wnosimy i wnosić będziemy. Być może, że w momencie kiedy zapanuje w Polsce nowy ład, nowy ład polityczny, gospodarczy, to być może wtedy absolutyzm oświecony w zakresie szkolnictwa wyższego będzie najwłaściwszą formą władzy, sprawowania władzy. W tej chwili wydaje się, że jest wręcz odwrotnie.</p>
<p><em>Przewodniczący:</em></p>
<p>Proszę Państwa! Myślę, że jest jasna sytuacja, są ustalenia wspólne, są rozbieżności i rozbieżności zapowiadają ministrowie edukacji narodowej i pola konfliktowe, on je akceptuje, strony się w tych konfliktach przemieszają, zobaczymy co będzie dalej.</p>
<p>Ja rozumiem jeżeli pan prof. Reykowski ze mną się zgadza, że my przyjmujemy, iż dokument zawierający zbieżności i rozbieżności stanowi jeden z dokumentów „okrągłego stołu” i protokół podpisany przez wszystkich współprzewodniczących.</p>
<p>O<em>b. Janusz Reykowski:</em></p>
<p>Stało mi się, kiedy słuchałem prof. Samsonowicza w pierwszym jego wystąpieniu, że niektóre z uwag, które zgłosił były uwzględnione w tej lub w innej formie przez stanowisko strony rządowej - reprezentowanej przez ministra Fisiaka. Dlatego może już, żeby nie zatrzymywać wszystkich nie chciałbym... chciałbym tylko zaproponować, żeby może w takim trybie jeszcze kontaktów między przewodniczącymi upewnić się, czy rzeczywiście jest rozbieżność, o której tu była mowa. Dam przykład: prof. Samsonowicz wymienił tu praktyki robotnicze jako kwestie, które wymagają załatwienia. Prof. Fisiak stwierdził, nie tu, tylko kiedy... przedtem rozmawialiśmy, że podobno zostało uzgodnione, że kwestia praktyk robotniczych jest w gestii rektorów, którzy sami ustalą, czy to ma sens w ich uczelniach, czy nie. W związku z tym jest... jakby... jeżeli nie całkowite rozwiązanie, to wydaje się rozwiązanie, które powinno odpowiadać sposobowi myślenia państwa w tej sprawie.</p>
<p>Wydawało mi się...</p>
<p><em>Prof. H. Samsonowicz:</em></p>
<p>Ja stoję na gruncie praworządności i uwzględniam zapis w ustawie.</p>
<p><em>Ob. J. Fisiak:</em></p>
<p>Jest już rozporządzenie prezesa Rady Ministrów w tej sprawie.</p>
<p><em>Ob. Janusz Reykowski:</em></p>
<p>Być może także inna sprawa tu wymieniana, sprawa związana z udziałem studentów w zarządzaniu była jak słyszałem propozycja jest taka, aby i samorząd studencki razem z władzami uczelnianymi, z prorektorem wspólnie ustalali sposób zagospodarowania funduszy, czyli nie, tak że to rektor sam to ustala, tylko że samorząd to ustala wspólnie, tak to słyszałem, czyli jestem pewien, że we wszystkich tych sprawach jest różnica albo czy to jest duża różnica, czy też jeszcze coś tam było na poziomie komunikacji nie do końca rozwiązane.</p>
<p>Tak więc biorąc pod uwagę tylko tę korektę do hipotetyczną korektę do tych różnic zdań, proponowałbym zgodzić się z tym o czym mówił pan prof. Geremek.</p>
<p><em>Ob. Hieronim Kubiak:</em></p>
<p>Przypomniała mi tę refleksję, którą chcę przekazać w tej chwili pańska, panie profesorze uwaga o mediewistach i zwyczajach średniowiecznych. Otóż Jagiellonowie, po drugiej fundacji uniwersytetu mieli pewną przygodę ze studentami. Ona najpierw polegała na tym, że studenci - to jest podobno, pierwsze historyczne zaświadczone wystąpienie studentów polskich - poszli do króla na zamek, aby hołd mu złożyć z racji rocznicy zwycięstwa pod Grunwaldem. Ale wkrótce później król miał wiele kłopotów z krakowskimi studentami. I aby się od tych kłopotów uwolnić, a rajcom miejskim też problemów nie stwarzać, postanowił wokół uniwersytetu wydzielić pewien obszar autonomiczny na którym to studenci mogli sobie zgromadzenia za zgodą rektora, bo jakże by inaczej robić.</p>
<p>Ta przypowieść jest tylko po to, że jeśli już usuwać różne drobne rozbieżności, to zdaje się, że w protokole rozbieżności jest i taka właśnie sprawa, dotycząca studenckiego prawa do zgromadzeń, na obszarze uczelni, można byłoby to, sięgając do owych średniowiecznych wzorów rozwiązań, najprościej powiedzieć, że tam gdzie istnieje taka potrzeba, należy wydzielić miejsce w uczelni, gdzie za zgodą rektora bez już dodatkowej procedury takież to zgromadzenia mogłyby się odbywać.</p>
<p>W Uniwersytecie Jagiellońskim symbolem tej wolności uniwersyteckiej są ogromne łańcuchy na pachołkach, stojące na rogach czterech ulic wokół uniwersytetu. Potwierdzone obecnie decyzją prezydenta miasta i stosownych władz porządkowych.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo panu profesorowi Kubiakowi.</p>
<p>Rozumiem, że w tej sprawie - proszę bardzo prof. Rychlewski.</p>
<p><em>Ob. Rychlewski:</em></p>
<p>Ja może nie w tej sprawie, ja w sprawie uwagi pana Michnika w sprawie nomenklatury. Ta uwaga mnie jeszcze raz przekonuje, co do tego, że naprawdę potrzeba poważnej pracy nad ty problemem, zwłaszcza dyskusja też z poprzednim moim adwersarzem w przerwie, przekonały mnie, że potrzebne są niezafałszowane dane po pierwsze, potrzebne są studia socjologiczne i poważna wspólna praca, wychodząca z dobrej wiary, z obu stron.</p>
<p>Mnie się wydaje, że całkiem dobrym miejscem dla tego rodzaju poważnej pracy byłaby komisja porozumiewawcza w przyszłości, na przykład.</p>
<p><em>Przewodniczący:</em></p>
<p>Dziękuję bardzo.</p>
<p>Rozumiem zatem, że sprawę, która była przedmiotem tego punktu porządku dziennego wyczerpaliśmy i jednocześnie dochodzimy do kresu porządku dziennego naszego zespołu. Jeśli dobrze rozumiem, przyjęte ustalenia wstępnie to współprzewodniczący zespołu mają mandat i misję zespołu do sformułowania dokumentu końcowego. Jeżeli jednak wystąpiłyby w toku prac, w najbliższych dniach trudności istotne, to znaczy w istotny sposób naruszające ustalenia, przyjęte w dotychczasowych debatach lub nie udzielające odpowiedzi na te pytania, które jeszcze pozostały otwarte, wówczas zwołamy posiedzenie zespołu przed posiedzeniem „okrągłego stołu”, który jest zwołany na 5 kwietnia.</p>
<p>Czy tak?</p>
<p><em>Ob. Janusz Reykowski:</em></p>
<p>Myślę, że to jest dobre rozwiązanie.</p>
<p><em>Przewodniczący:</em></p>
<p>Jeżeli tak proszę to chciałbym - poniedziałek jest już ustalony, jest dniem zablokowanym więc wówczas odbyłoby się spotkanie zespołu reform politycznych we wtorek w godzinach rannych o 10-tej.</p>
<p>Czy są uwagi?</p>
<p>Jeśli nie ma, to dziękując bardzo obsłudze technicznej, która towarzyszyła nam przez cały czas prac chciałbym uznać, że w tej chwili zespół reform politycznych kontynuuje swoją pracę z nadzieją, że w momencie gdy za tydzień rezultat „okrągłego stołu” zostanie poddany opinii publicznej, także i te elementy, które były przedmiotem debaty, wejdą w to co jest wspólne.</p>
<p>Chciałbym wreszcie także podkreślić, nie szukając słów banalnych i nie traktując tego spotkania naszego za konkludujące, że jest rzeczą ważną, że w obszarze spraw, które w sposób zasadniczy są konfliktowe i pozostają konfliktowe, potrafiliśmy rozmawiać.</p>
<p>I że język tej rozmowy i rezultat tej rozmowy nie jest złym rokowaniem na przyszłość.</p>
<p>Czy z tego ziarna, które zasiać próbujemy cokolwiek wyraźnie, nie śmiałbym snuć w tej chwili prognoz. Chciałem jednak powiedzieć, że widziałem w ciągu tych prac intencje i o tych intencjach po obu stronach chcę najwyższy uznaniem kończąc.</p>
<p><em>Ob. Janusz Reykowski:</em></p>
<p>Dziękując bardzo za te słowa zakończenia chciałbym jeszcze dodać coś oczywiście nie potrafię tego powiedzieć tak ładnie jak powiedział prof. Geremek, ale chciałem podzielić się z państwem jedną obserwacją.</p>
<p>Dzisiaj kiedy dyskutowaliśmy dokument na temat umowy politycznej, po raz pierwszy w toku naszej dyskusji z tak wyraźnym się okazało, takie zjawisko, że dyskutowaliśmy nad dokumentem niezależnie od stron.</p>
<p>Czasami różnice zdań dzieliły się nie poziomo, czy tam jak to określić w tej jednej osi, czasami w drugiej osi, a czasami w różnych osiach, poszukując jakby wspólnych rozwiązań, nadających temu dokumentowi możliwie najlepszą formę, jakby zapominając o tym, że są strony - przez chwilę - i że jak się zrobi coś takiego, będzie to trochę dla mnie lepiej czy dla nas lepiej, to dla nas w tym przypadku był ten wspólny produkt, który miał tu powstać.</p>
<p>Ta obserwacja dotycząca finału, każe mi wierzyć, że być może jednak coś z tego wyrośnie.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Zamykam posiedzenie.</p>
