<p>KORPUS= Obrady Okrągłego Stołu</p>
<p>ZESPÓŁ= Podzespół do spraw Ekologii</p>
<p>TYTUŁ= STENOGRAM z pierwszego posiedzenia Podzespołu do spraw Ekologii</p>
<p>DATA= 14 lutego 1989 r.</p>
<p>SYGNATURA= 9540/6</p>
<p>INW= 46073</p>
<p>TEKST= </p>
<p>Stenogram z posiedzenia Podzespołu do spraw Ekologii w dniu 14.II.1989 r.</p>
<p>/Obradom <em>przewodniczy: Jerzy Kołodziejski</em>/.</p>
<p><em>Przewodniczący:</em></p>
<p>Proszę Państwa! Uzgodniliśmy z współprzewodniczącym prof. Kozłowskim, że obrady nasze będziemy prowadzić w ten sposób, że pierwszą część tych obrad ja poprowadzę, a prof. Kozłowski drugą część. Wstępnie umówiliśmy się, że będzie to po przerwie.</p>
<p>Proponuję na wstępie, żeby uczestnicy naszego stołu przedstawili się ponieważ nie znamy się i być może będzie to jakiś dobry punkt wyjścia do obrad.</p>
<p>Proponuję zacząć tę procedurę od przedstawienia się pierwszej części uczestników Okrągłego Stołu zaczynając od pana Krzysztofa Andrzejczyka.</p>
<p>Bardzo proszę powiedzieć kilka słów o tym, kogo pan reprezentuje.</p>
<p><em>Ob. Krzysztof Andrzejczyk:</em></p>
<p>Jestem przedstawicielem Ogólnopolskiego Porozumienia Związków Zawodowych. Przewodniczącym Podkomisji Ochrony Środowiska, przewodniczącym Federacji Zakładowych Organizacji Związkowych Pracowników Lasów Państwowych.</p>
<p><em>Ob. Roman Andrzejewski:</em></p>
<p>Jestem profesorem w Szkole Głównej Gospodarstwa Wiejskiego, wiceprzewodniczącym Ekologicznego Ruchu Społecznego.</p>
<p><em>Ob. Gustaw Bokszczanin:</em></p>
<p>Jestem przedstawicielem OPZZ, kierownikiem Wydziału Ochrony Pracy, Zdrowia i Środowiska.</p>
<p><em>Ob. Ryszard Gajert:</em></p>
<p>Nieobecny.</p>
<p><em>Ob. Radosław Gawlik:</em></p>
<p>Członek komitetu wykonawczego „Solidarności” region Dolny Śląsk.</p>
<p><em>Ob. Bolesław Gendek:</em></p>
<p>Jestem członkiem Krajowej Ochrony Środowiska i Zasobów Naturalnych, przewodniczącym Rady Polskiego Związku Rolników, Kółek i Organizacji Rolniczych.</p>
<p><em>Ob. Bogusław Gołąb:</em></p>
<p>Nieobecny.</p>
<p><em>Ob. Bożena Hager-Małecka:</em></p>
<p>Jestem przewodnicząca sejmowej Komisji Ochrony Środowiska i Zasobów Naturalnych.</p>
<p><em>Przewodniczący:</em></p>
<p>Uwaga techniczna. Proszę państwa, przy zabieraniu głosu proszę nacisnąć guziczek i powinno się zapalić światełko.</p>
<p><em>Ob. Andrzej Hrynkiewicz:</em></p>
<p>Jestem profesorem fizyki. Pracuję w Uniwersytecie Jagiellońskim i w Instytucie Fizyki Jądrowej w Krakowie.</p>
<p><em>Ob. Stefania Hejmanowska:</em></p>
<p>Jestem członkiem Krajowej Komisji Wykonawczej NSZZ „Solidarność” i również członkiem Prezydium Rady Regionu Gorzów Wlkp.</p>
<p><em>Ob. Stanisław Juchnowicz:</em></p>
<p>Jestem profesorem Politechniki Krakowskiej, Wydział Architektury, przewodniczący zarządu Głównego Polskiego Klubu Ekologicznego.</p>
<p><em>Ob. Jan Juda:</em></p>
<p>Jestem profesorem Politechniki Warszawskiej, kierownikiem Zakładu Ochrony Atmosfery. Kogo reprezentuję trudno mi powiedzieć, mógłbym powiedzieć, że jestem przewodniczącym Komitetu Środowiska PAN, ale kol. Kozłowski jest wiceprzewodniczącym tego komitetu.</p>
<p><em>Ob. Rafał Krawczyk:</em></p>
<p>Reprezentuję NSZZ „Solidarność” Ziemi Łódzkiej, jestem pracownikiem Uniwersytetu Łódzkiego.</p>
<p><em>Ob. Andrzej Kassenberg:</em></p>
<p>Jestem pracownikiem Instytut Geografii i Przestrzennego Zagospodarowania Polskiej Akademii Nauk, reprezentuję Polski Klub Ekologiczny, w którym jestem wiceprezesem Zarządu Głównego.</p>
<p><em>Ob. Wojciech Kłosowski:</em></p>
<p>Jestem członkiem Federacji Zielonych i członkiem - założycielem osady ekologicznej w woj. lubelskim we wsi Dąbrówka.</p>
<p><em>Ob. Jerzy Kołodziejski:</em></p>
<p>Jestem profesorem Politechniki Gdańskiej.</p>
<p><em>Ob. Ryszard Kostrzewa:</em></p>
<p>Członek Regionalnej Komisji Wykonawczej „Solidarności” Ziemi Łódzkiej.</p>
<p><em>Ob. Stefan Kozłowski:</em></p>
<p>Klub ekologiczny, pracuję jako profesor.</p>
<p><em>Ob. Wacław Kulczyński:</em></p>
<p>Podsekretarz stanu w Ministerstwie Ochrony Środowiska i Zasobów Naturalnych.</p>
<p><em>Ob. Jerzy Kwiatkowski:</em></p>
<p>Dyrektor departamentu Nauki i Edukacji Ekologicznej Min. Ochrony Środowiska i Zasobów Naturalnych.</p>
<p><em>Ob. Włodzimierz Lubański:</em></p>
<p>Wiceprzewodniczący OPZZ, jestem członkiem Państwowej Rady Ochrony Środowiska. Zajmuję się w OPZZ ochroną środowiska, ochroną pracy i ochroną zdrowia.</p>
<p><em>Ob. Michał Markowicz:</em></p>
<p>Członek Naczelnego Komitetu ZSL.</p>
<p><em>Ob. Jan Mazurkiewicz:</em></p>
<p>Nieobecny.</p>
<p><em>Ob. Aureliusz Mikłaszewski:</em></p>
<p>Starszy wykładowca w Instytucie Górnictwa Politechniki Wrocławskiej, prezes Koła Klubu Ekologicznego przy Politechnice Wrocławskiej, działam w „Solidarności” dolnośląskiej.</p>
<p><em>Ob. Zygmunt Polański:</em></p>
<p>Jestem z zawodu ekonomistą, profesorem ekonomii w Morskim Instytucie Rybackim. Reprezentuję „Solidarność” i ruch ekologiczny Wybrzeża Gdańskiego.</p>
<p><em>Ob. Marek Roman:</em></p>
<p>Nieobecny.</p>
<p><em>Ob. Stanisław Sitnicki:</em></p>
<p>Doradca Ministra Ochrony Środowiska i Zasobów Naturalnych.</p>
<p><em>Ob. Zbigniew Wierzbicki:</em></p>
<p>Jestem profesorem socjologii Uniwersytetu Mikołaja Kopernika oraz członkiem kilku organizacji ekologicznych.</p>
<p><em>Ob. Michał Wilczyński:</em></p>
<p>Działacz „Solidarności” i pracownikiem naukowym Państwowego Instytutu Ekologicznego.</p>
<p><em>Ob. Waldemar Żukowski:</em></p>
<p>Jestem botanikiem, profesorem Uniwersytetu Poznańskiego, reprezentuję Stronnictwo Demokratyczne.</p>
<p><em>Przewodniczący:</em></p>
<p>Dziękuję.</p>
<p>Jako asystenci przewodniczących obrad, występują pani Aurelia Matuszkiewicz i Tadeusz Pusiak.</p>
<p>Są na sali również eksperci, którzy będą stanowili pomoc dla uczestników Okrągłego Stołu, z tym, że ja nie mam składu ekspertów, wobec tego bardzo proszę, żeby panowie eksperci po kolei się przedstawili.</p>
<p><em>Ob. Janusz Bielakowski:</em></p>
<p>Dyrektor Departamentu Polityki Użytkowania i Ochrony Zasobów Wodnych w MOŚiZN.</p>
<p><em>Ob. Siuta:</em></p>
<p>Profesor w Instytucie Ochrony Środowiska.</p>
<p><em>Ob. Wojciech Szczepański:</em></p>
<p>Instytut Meteorologii i Gospodarki Wodnej. Jestem równocześnie wiceprzewodniczącym Polskiego Komitetu Naukowo-Technicznego NOT do spraw gospodarki wodnej.</p>
<p><em>Ob. Bielicki:</em></p>
<p>Docent w Instytucie Państwa i Prawa.</p>
<p><em>Przewodniczący:</em></p>
<p>Wszyscy eksperci się przedstawili. W ten oto sposób nastąpiła prezentacja uczestników stołu ekologicznego. Sądzę, że możemy przejść do dalszego ciągu obrad. Zgodnie z uzgodnieniem z prof. Kozłowskim na początku naszych obrad zarówno prof. Kozłowski jak i ja pozwolimy wygłosić sobie jakieś zagajenia problemowe.</p>
<p>Ponieważ jestem przy głosie, więc zacznę od siebie.</p>
<p>Szanowni Państwo! A więc rozpoczynamy dzisiaj obrady podzespołu do spraw ekologii. Tak zostaliśmy nazwani przez organizatorów Okrągłego Stołu. Sądzę, że możemy prowadzić te obrady z głębokim przeświadczeniem, że od skutecznego rozwiązania problemów ekologicznych w Polsce zależy bezpieczeństwo biologiczne naszego narodu, a nie tylko kondycja polskiej przyrody.</p>
<p>Przeświadczenie to jak sądzę wynika z trzech co najmniej przesłanek, które stanowić mogą również zasadnicze punkty wyjścia do naszej dyskusji. Przesłanka pierwsza - to krytyczny, a w wielu obszarach Polski katastrofalny stan środowiska przyrodniczego. Może to określenie wieku obszarach Polski jest eufemizmem, wobec tego należy dodać, że jest tych obszarów już 27 i mają dalsze tendencje do scalania się przestrzennego, do obejmowania coraz szerszej strefy. Stan ten stanowi już dzisiaj bezpośrednie zagrożenie dla zdrowia społeczeństwa, stan ten tworzy także procesy dalszej samo-degradacji przyrody. Przyroda, która odchodzi od procesów samoregulacji, a przechodzi na tych obszarach szczególnie w procesy samo-degradacji.</p>
<p>Sądzę, że ten stan środowiska przyrodniczego został szczegółowo opisany, że jego diagnoza została udokumentowana przez liczne ekspertyzy naukowe, również przez formułowany obecnie Narodowy Program Ochrony Środowiska.</p>
<p>Nie będę więc nad nim się zatrzymywał, apelując tylko, żeby dyskusja odnosiła się do podstawowych cech i procesów, które wynikają z tego stanu.</p>
<p>Przesłanka druga to niezadowalająca skuteczność wszystkich w zasadzie dotychczas podejmowanych działań na rzecz ochrony środowiska. Jest to problem nie tylko permanentnego braku środków finansowych. Jest to także, a może przede wszystkim problem przestarzałego skostniałego systemu ochrony środowiska, który ukształtował się w naszym kraju historycznie, a który nie potrafi opanować dzisiejszych sytuacji problemowych związanych z ochroną.</p>
<p>Jest to bowiem system, w którym dominuje jeszcze stara eksploatatorska doktryna narzucająca wręcz rabunkowe podejście do eksploatacji zasobów naturalnych, doktryna, która idee rozwoju i wynikającej z nich ekopolityki spycha na dalszy margines, nie pozwala na zdobycie sobie przez te idee właściwego im miejsca, w funkcjonowaniu gospodarki i społeczeństwa.</p>
<p>Jest to wreszcie system, w którym mała skuteczność prawa, niska skuteczność proekologiczna mechanizmów ekonomicznych, niesprawność rozwiązań organizacyjnych, nie są w stanie zapobiec degradacji przyrody w stopniu zadowalającym zarówno ze względów ekologicznych, jak i ze względów społecznych.</p>
<p>Jest to system, w którym nie funkcjonuje skuteczny mechanizm kontroli państwa nad podmiotami gospodarującymi, a społeczeństwa nad służbami państwowymi, a niska deklaratywna na ogół świadomość ekologiczna społeczeństwa z mocno niezadowalającym stopniu stymuluje działania proekologiczne.</p>
<p>Sądzę, że nasza dyskusja powinna się skoncentrować nad problemami zasadniczej modernizacji tego systemu od niego bowiem zależy skuteczność dalszych działań na rzecz ochrony środowiska.</p>
<p>I wreszcie trzecia przesłanka, i trzeci punkt wyjścia do naszej dyskusji, to narastające poczucie zagrożenia biologicznego społeczeństwa, jego perspektyw. Jest społeczny na rzecz ochrony środowiska.</p>
<p>Sądzę, że kierując się tymi przesłankami wielu z nas, uczestników dzisiejszego spotkania animuje od wielu, wielu lat działania społecznego ruchu ekologicznego, ruchu który podejmuje na własną niejako rękę, na własnym polu terytorialnym lub polu działania zawodowego przedsięwzięcia różne, różnorodne na rzecz ochrony środowiska.</p>
<p>Tak się złożyło, proszę państwa, że w przeddzień „okrągłego stołu” jego działacze, którzy są dzisiaj również uczestnikami naszych obrad, ogłosili manifest ekologiczny 89. Nie jest powszechnie znana treść tego manifestu, bo środki masowego przekazu i informacji nie stanęły na wysokości zadania i nie zdążyły jeszcze jego ogłosić. Syntetycznie rzecz biorąc manifest ten, jak sądzę, jest wyrazem nie tylko naszych wspólnych ocen, nadziei, oczekiwali, lecz także kategorycznych żądań związanych z unormowaniem, z usprawnieniem działań na rzecz ochrony środowiska. Manifest dowodzi także, że idee ekologiczne i działalność na rzecz ochrony środowiska mogą być nadrzędne w stosunku do poglądów politycznych, ideologicznych, do różnych sfer naszego działania. Manifest jest także dowodem, że można w ważnych dla narodu sprawach osiągnąć jedność w różnorodności. A więc „okrągły stół”, szczególnie „stół ekologiczny” można powiedzieć bez przesady, że rozpoczął już obrady, zarówno poprzez praktyczną działalność szerokiego ruchu społecznego na rzecz ochrony środowiska, jak i poprzez wspólne deklaracje różnych ugrupowań ekologicznych i działaczy tych ugrupowań, wyrażone przed naszymi obradami.</p>
<p>Chciałem wyrazić przekonanie, że w duchu tych idei reprezentowanych przez szeroki już społeczny ruch ekologiczny i działań podejmowanych przez ten ruch, w duchu tych idei możemy prowadzić nasze obrady, możemy i powinniśmy osiągnąć porozumienie w najważniejszych sprawach ochrony środowiska, możemy stworzyć poprzez nasze obrady trwałe podstawy ideowe i koncepcje przyszłej działalności.</p>
<p>Szanowni Państwo!</p>
<p>Lista problemów ekologicznych jest długa, ponieważ zaległości w ich rozwiązywaniu są olbrzymie. Sądzę jednak, że powinniśmy stanąć na gruncie wyłaniania problemów kluczowych, najważniejszych dla kondycji polskiej przyrody i polskiego społeczeństwa. Problemów, od których rozwiązania zależy współczesność i przyszłość, i przyrody i społeczeństwa.</p>
<p>Podstawę do ich identyfikacji mogą stanowić nie tylko nasze osobiste doświadczenia, obserwacje, nasze oceny i analizy, lecz także, a może przede wszystkim wyniki badań naukowych prowadzonych w sposób szeroki w ostatnim okresie czasu, licznych ekspertyz naukowych Polskiej Akademii Nauk, pojawiających się jedna po drugiej z dużą częstotliwością i podejmujących najważniejsze problemy ochrony środowiska. Także dyskusja i prace nad narodowym programem ochrony środowiska.</p>
<p>Wykorzystując zresztą te wyniki, ich badań, analiz, ocen przedstawiono już naszemu „stołowi” za pośrednictwem prof. Stanisława Kozłowskiego długą listę problemów, które mogą stanowić, jak sądzę, także podstawę naszych obrad.</p>
<p>Jest wśród nas wielu wybitnych specjalistów, naukowców, ekspertów, lecz także wrażliwych i uważnych obserwatorów codzienności. Sądzę, że doświadczenia jednych i drugich są bezcenne dla naszych obrad.</p>
<p>Kierując się przeświadczeniem wynikającym z zarysowanych przeze mnie przesłanek, chciałbym otworzyć w ten sposób naszą dyskusję, zaś w porozumieniu z prof. Kozłowskim, jako współprzewodniczącym obrad, proponuję, aby na dzisiejszym spotkaniu zająć się identyfikacją kluczowych problemów ochrony środowiska i zarysować jedynie sposoby ich rozwiązania. Natomiast w przyszłym tygodniu w ustalonym przez nas dzisiaj terminie odbyć dwudniowe lub nawet trzydniowe posiedzenie, na którym zostaną one przedyskutowane, w taki sposób, aby można było określić wspólne stanowiska lub zidentyfikować rozbieżności.</p>
<p>Propozycję tą, jak powiedziałem, składam wstępnie, również poddając pod dyskusję naszego stołu. Proszę uprzejmie o zabranie głosu prof. Stefana Kozłowskiego.</p>
<p><em>Prof. Stefan Kozłowski:</em></p>
<p>Szanowni Państwo!</p>
<p>W imieniu zespołu „Solidarności” chcę przedstawić państwu propozycje pola naszych negocjacji. Jako punkt wyjścia proponuję odwołać się do ekspertyzy Polskiej Akademii Nauk na temat oceny skuteczności działań w ochronie środowiska. W ekspertyzie tej przeanalizowano 15 głównych elementów i mechanizmów o podstawowym znaczeniu dla ochrony życia człowieka w Polsce. Okazało się, że żaden z analizowanych elementów nie działa prawidłowo, a co najmniej w 12 następuje stały regres.</p>
<p>Wynika z tego, że w Polsce nie działają podstawowe regulatory sprzyjające ochronie środowiska. Jest to sytuacja nad wyraz groźna, ale nie jedyna w bloku państw Europy Wschodniej. Trzeba sobie wyraźnie powiedzieć, że w socjalistycznym systemie krajów Europy Wschodniej nie wypracowano dotychczas skutecznego sposobu na powstrzymywanie gwałtownie postępującej degradacji środowiska przyrodniczego. Jeżeli w wielu krajach Europy Zachodniej udało się opanować te procesy, to Europa Wschodnia boryka się z ogromnymi tutaj trudnościami.</p>
<p>I myślę, że jest to ważne, że właśnie ten „stół” może być tym miejscem, gdzie może się narodzić pewna nowa koncepcja spojrzenia na ochronę warunków życia człowieka, funkcjonowania przyrody w naszym systemie społeczno-polityczno-gospodarczym. Musimy pamiętać, że Europa coraz bardziej dzieli się na dwa bloki, czysty i brudny, a podział ten wyraźnie zaznaczy się w roku 1992, gdy nastąpi całkowita integracja Europy Zachodniej. Jest to wielkie wyzwanie, które musi być przez nas rozważone i któremu musimy wyjść naprzeciw.</p>
<p>Tymczasem mamy taką sytuację, że wszystkie podstawowe trendy stanu środowiska przyrodniczego się pogarszają, co rysuje przed nami widmo powszechnego kryzysu ekologicznego, jaki grozi nam w latach dziewięćdziesiątych. Kryzys ten zagraża nie tylko naszej przyrodzie, ale zdrowiu i życiu Polaków, co ma szczególnie dzisiaj miejsce w obszarach katastrofy ekologicznej, gdzie obserwujemy głębokie deformacje psychiczne, genetyczne młodego pokolenia, które rosną w warunkach skrajnego zagrożenia zdrowia i życia na tych terenach.</p>
<p>Czynnik czasu ma tu ogromne znaczenie. Każdy stracony rok pogłębia straty i szkody, które będą obciążały kilka następnych pokoleń Polaków. Dlatego uważamy, że należy podjąć program szybkich, radykalnych doraźnych działań. Sądzimy, że jesteśmy już przygotowani do takiego podejścia, do zagadnień ochrony środowiska. O niesprawności dotychczasowego systemu świadczą wykonywane dotychczas w Polsce programy ochrony środowiska. Jeden z nich został opracowany w roku 1975 i w ogóle nie został realizowany nie wyciągnięto wniosków, nie rozliczono tego programu.</p>
<p>Mniej więcej od 3 lat Ministerstwo Ochrony Środowiska i Zasobów Naturalnych pracuje nad narodowym programem ochrony środowiska przyrodniczego do roku 2010. W roku 1989 zostały odrzucone dwie kolejne wersje tego programu. Oznacza to, że w pewnym sensie, straciliśmy trzy lata, nie licząc poważnych kwot idących w setki miliony złotych poniesionych na finansowanie tego programu.</p>
<p>Wobec tego musimy, jeżeli mamy tak wielkie trudności z wyartykułowaniem programu, to co dopiero mówić o realizacji tego programu. Można więc powiedzieć, że oznacza to głęboki kryzys koncepcyjno-organizacyjny, jaki w tej obwili rysuje się w Ministerstwie Ochrony Środowiska i Zasobów Naturalnych.</p>
<p>Proponujemy więc nowe spojrzenie na zagadnienie ochrony środowiska. Proponujemy opracowanie nowej koncepcji, nowej strategii, jaka powinna skutecznie działać w naszym kraju. Myślę, że jest to pierwszoplanowe zadanie, które stoi przed naszym zespołem. Że jest to możliwe, można tutaj przywołać takie elementy, że Polska posiada poważne atuty do rozwiązania tego zagadnienia. Mamy wielkie bogactwa przyrodnicze kraju o wyjątkowej skali wartości w układzie europejskim. Mamy bardzo różnorodną tkankę przyrodniczą głównie związaną z rodzinną gospodarką wiejską, która sprzyja zagadnieniom i może sprzyjać ochronie środowiska. Mamy bardzo liczną kadrę fachową i mamy wielkie zaangażowanie społeczne w różnych organizacjach proekologicznych, które stanowią ogromny kapitał, którego dotychczas nie bardzo umieliśmy wykorzystać.</p>
<p>Sądzimy, że Polska może i powinna stać się wiodącym krajem w Europie Wschodniej w ochronie środowiska. Mało tego, to może się stać naszą specjalizacją narodową, a jednocześnie ważną gałęzią naszej gospodarki. Ochrona środowiska w wielu krajach stanowi element postępu i rozwoju gospodarczego. Chcielibyśmy, żeby tak stało się w naszym kraju. Żeby odejść od straszenia społeczeństwa, że ma ono dopłacać do ochrony środowiska. I nawet mu się to mówiło do niedawna, ile bilionów ma dopłacić do ochrony środowiska. Odwrotnie, możemy zaproponować koncepcję ekopolityki i ekorozwoju, gdzie przy prawidłowym wykorzystaniu naszych zasobów przyrodniczych może funkcjonować prawidłowo gospodarka, stwarzając dogodne warunki dla życia człowieka.</p>
<p>Na temat ekorozwoju ukazało się już wiele publikacji w Polsce i wiemy na czym on powinien polegać. Zatem niezbędne jest stworzenie ogólnego systemu ochrony środowiska i systemu opartego na ogólnej koncepcji strategii ochrony środowiska. Strategii, której nie mamy, bo dotychczas nie pracowaliśmy nad sformułowaniem założeń strategicznych. I myślę, że to powinny być główne elementy zainteresowania naszego zespołu.</p>
<p>Przedkładamy Państwu program 17-punktowy, jako wyjście do negocjacji. Zanim przejdę do bliższego precyzowania naszego programu, chcę powiedzieć jakie są cechy tego programu. Mianowicie byłoby to zagadnienie utworzenia państwowego systemu ochrony środowiska, dalej utworzenie społecznego systemu współdziałającego i kontrolującego; dalej określenie roli i zadań służb ochrony środowiska, które zostały zdegradowane i niewłaściwie ustawione w obecnym układzie, gdzie służbom każe się zarabiać na własne utrzymanie i utraciły one charakter państwowych służb dbających o środowisko życia człowieka. Byłoby to zagadnienie dalej monitorowanie i dostępności powszechnej społeczeństwa do informacji o danych, o stanie środowiska. Wreszcie uruchomienie mechanizmów proekologicznych, które w większości nie działają w tej chwili.</p>
<p>Jako motor przyszłych działań zagadnienie ekokonwersji polskiego zadłużenia, które może stać się wielką siłą napędową działań, które do niedawna wydawało się, że przerastają nasze potrzeby i nasze możliwości.</p>
<p>Proponujemy, żeby te rozwiązania systemowe były rozwiązane w najbliższej przyszłości. Są to działania bezinwestycyjne, które można w wielu wypadkach podjąć od zaraz. Uważamy, że większość zagadnień, które będziemy państwu prezentować, powinna być rozwiązana na przestrzeni tego i przyszłego roku. Tak, żeby od przyszłej 5-latki wejść już z zupełnie nowym układzie społeczno-gospodarczym.</p>
<p>Nie chcemy poruszać spraw szczegółowych, gdyż jest ich wiele w Polsce i sądzimy, że rozmyłyby one spójność naszych rozważań. Niemniej dwa zagadnienia chcemy tutaj postawić, gdyż mają one wielki oddźwięk społeczny. Jest to zagadnienie celowości zakresu i kierunku rozwoju energetyki jądrowej, i przyjęcie ogólnej wytycznej co do tego czy Polska stanie się śmietnikiem Europy i czy zdecydujemy się na przyjmowanie odpadów toksycznych i innego typu zanieczyszczeń i śmieci, czy przyjmiemy zadanie o co się tutaj dopominamy, żeby Polska kategorycznie odmówiła jakichkolwiek rokowań na temat przyjmowania odpadów pochodzących z krajów trzecich.</p>
<p>W tej chwili w odbijaniu są materiały, które chcemy dzisiaj państwu udostępnić. Jest to nasz 17-punktowy program. Ja postaram się bardzo krótko możliwie przejść te zagadnienia, one są tutaj dość szczegółowo zapisane z propozycją terminów ich realizacji.</p>
<p>Sądzimy, że szczegółowa redakcja tych zagadnień byłaby pewnie przedmiotem obrad przyszłego tygodnia, dzisiaj chcielibyśmy tylko zarysować ogólne pole, które proponujemy do negocjacji.</p>
<p>Teza pierwsza, z którą występujemy dotyczy przyjęcia zasad ekopolityki i ekorozwoju jako wiodącej koncepcji dla dalszego rozwoju społeczno-gospodarczego kraju. Oznacza to potrzebę restrukturyzacji gospodarki oraz opracowanie regionalnych koncepcji ekorozwoju w oparciu o metodę scenariuszową.</p>
<p>Sądzimy, że przyjęcie tego i wprowadzenie w życie powinno nastąpić do czerwca przyszłego roku.</p>
<p>Teza druga dotyczy w Polsce utworzenia systemu ochrony środowiska, obejmującego całą sferę działań strategicznych i operacyjnych. Planowanie, polityka ekologiczna, monitoring i ich kontrola. Dotyczyłoby to stworzenie pewnej struktury od stanowiska inspektora ochrony środowiska w każdej gminie, poprzez odpowiednie służby w województwie, aż po ministerstwo. Poprzez powołanie w Generalnej Prokuraturze Wydziału Ochrony Środowiska. Poprzez wzmocnienie istniejących służb ochrony środowiska, upodmiotowienie społeczeństwa w zakresie ochrony środowiska. Zmiany charakteru Ministerstwa Ochrony Środowiska i Zasobów Naturalnych. Utworzenie Klubu Poselskiego w Sejmie. Utworzenia w każdym województwie biur inwentaryzacyjno-projektowych związanych ze stanowiskiem wojewódzkiego konserwatora przyrody. Stworzenie systemu dla pobudzenia przedsiębiorczości państwowej i spółdzielczej, prywatnej w ochronie środowiska. I sądzimy, że taki system powinien być wprowadzony do września 1990 roku.</p>
<p>Trzeci problem dotyczy modyfikacji zakresu działania Ministerstwa Ochrony Środowiska i Zasobów Naturalnych. Postulujemy, aby ministerstwo obejmowało cały zakres ochrony środowiska, łącznie z parkami narodowymi i ochroną Bałtyku.</p>
<p>Uważamy natomiast, że z ministerstwa winny odejść zagadnienia inwestycyjne w zakresie gospodarki wodnej, na przykład budowa zbiorników wodnych.</p>
<p>Główna rola ministerstwa polegać powinna na regulacji sposobu korzystania ze środowiska, inspirowania działań proekologicznych, nadzorowania służb ochrony środowiska, prowadzenia współpracy międzynarodowej.</p>
<p>Mówiąc o tym zagadnieniu do dalszych rozmów zarysowujemy dwa dalsze warianty, to znaczy przyłączenie całej sfery leśnictwa, która wymaga głębokiej reformy, gdyż to co się dzieje w lasach w Ministerstwie Leśnictwa, Rolnictwa i Gospodarki Żywnościowej nie może być dalej utrzymane.</p>
<p>I wreszcie zagadnienie przyłączenia całej problematyki gospodarki przestrzennej.</p>
<p>Trzecie zagadnienie, przepraszam, czwarte zagadnienie dotyczy kodyfikacji prawa ochrony środowiska. Od kilkunastu lat prowadzimy rokowania jak znowelizować ustawę o ochronie przyrody. Musi się skończyć czas kilkunastoletnich dyskusji.</p>
<p>Proponujemy, ażeby do września przyszłego roku nastąpiła kodyfikacja prawa ochrony środowiska. Żeby ta ustawa uregulowała głównie dwa aspekty: stosunki między człowiekiem a przyrodą i stosunek między społeczeństwem a środowiskiem przyrodniczym. Żeby zarysowała główne problemy związane z zachowaniem środowiskowo twórczej funkcji przyrody, ochrony i gospodarowania zasobami i walorami środowiska przyrodniczego, zachowanie i kształtowanie przyrodniczych elementów warunku życia, ze szczególnym uwzględnieniem warunków zdrowotnych.</p>
<p>Istnieje zespół, który się może podjąć kodyfikacji i sądzimy, że jest to realne i możliwe, żeby w przyszłym roku mieliśmy jeden spójny zwięzły układ regulujący prawo w ochronie środowiska.</p>
<p>Zagadnienie piąte dotyczy znowelizowania mechanizmów ekonomicznych, które jak wiemy, w tej chwili nie działają skutecznie, a którym przede wszystkim chcielibyśmy nadać rolę pozytywną, to znaczy w formie ulg, dotacji, podmiotowego sposobu funkcjonowania funduszu ochrony środowiska czy jak to tutaj w dodatkowych materiałach, które państwu przekażemy, jest idea banku ekologicznego.</p>
<p>Również w tym zagadnieniu musi być uwzględniana rola i znaczenie opłat i kar, a mechanizm ten powinien działać na zasadzie indeksacji.</p>
<p>Ze względu na to, że prace są bardzo daleko przygotowane proponujemy zakończenie i przyjęcie tych ustaleń do grudnia tego roku.</p>
<p>Zagadnienie szóste dotyczy określenia roli zadań i form organizacyjnych dla państwowych służb ochrony środowiska. Te służby w większości nie są finansowane z budżetu państwa, przyjęliśmy zasadę, że służby mają zarabiać na siebie. Doprowadziło to do takich paradoksów, że wojewódzkie ośrodki badań i kontroli środowiska, żeby zarobić na swoje utrzymanie, przyjmują zlecenia z wielkich zakładów przemysłowych, które mają nadzorować i kontrolować.</p>
<p>Jeżeli w ten sposób będziemy podchodzili do służb ochrony środowiska, to jest sprawą oczywistą, że nie będą one skutecznie i prawidłowo działać. Dlatego domagamy się, żeby służby te, przynajmniej częściowo, były finansowane z budżetu państwa. Dotyczyłoby to w pierwszym rzędzie wzmocnienia autorytetu działalności Państwowej Inspekcji Ochrony Środowiska przez rozszerzenie kompetencji, zasadnicze wzmocnienie egzekucji, objęcie opieką i kontrolą wszelkiej aparatury służącej dla ochrony środowiska. Wprowadzenie systemów atestacji w zakresie ochrony środowiska.</p>
<p>Takie usytuowanie PIOŚ-u wymaga zwiększenia potencjału kadrowego, powołania centrum badawczego i włączenia do struktury PIOŚ - wojewódzkich kontroli badań i kontroli środowiska.</p>
<p>Dalej - należałoby inaczej spojrzeć na Państwową Służbę Geologiczną. Określenie jej roli i zadań łącznie z powołaniem Państwowej Rady Geologicznej. Ten postulat odnosi się również do sposobu funkcjonowania służby meteorologicznej i hydrologicznej.</p>
<p>Dalej - dotyczy to powołania służby ratownictwa kataklizmowego, która domaga się od ośmiu lat zarejestrowania, ale którą potrafimy dostrzec wtedy, kiedy trzeba było ratować Armenię. I służba ta w imieniu Polski została wysłana. Niemniej w Polsce nie może formalnie do tej pory funkcjonować. Dotyczyłoby to rozwiązania całego przygotowania do likwidacji nadzwyczajnych zagrożeń środowiska, które nam grożą i które się będą powiększać w miarę rozwoju gospodarczego Polski.</p>
<p>I wreszcie rozszerzenie zakresu działań Straży Ochrony Przyrody. Sądzimy, że są to sprawy tak bardzo daleko przygotowane i tak dobrze znane w naszym środowisku, że powinny być one uregulowane do grudnia tego roku.</p>
<p>Punkt 7-my dotyczy określenia roli i zadań organizacji, monitorowania zmian zachodzących w środowisku, łącznie z całym systemem gromadzenia, przetwarzania i publikowania danych w ten sposób żeby były one powszechnie społecznie dostępne.</p>
<p>Przyjęcie organizacyjnej i ideowej formuły proponujemy na czerwiec 1989 r.</p>
<p>Zagadnienie 8 - dotyczy wprowadzenia obowiązku wykonywania powszechnej inwentaryzacji zasobów i walorów środowiska, które powinni wykonywać wojewódzcy konserwatorzy przyrody. Te prace były robione w Polsce przedwojennej i przerwaliśmy je i od czterdziestu lat ich nie realizujemy.</p>
<p>Proponujemy wydanie takiego rozporządzenia, które jest przygotowane i znajduje się w ministerstwie we wrześniu tego roku.</p>
<p>Punkt 9 - dotyczy wprowadzenia obowiązku prawnego wykonywania ocen wpływu inwestycji na środowisk tzw. OWS. Obowiązek ten powinien dotyczyć zakładów projektowych będących w budowie wszystkich uciążliwych dla środowiska, objętych statystyką GUS-u. Zarządzenie jest gotowe, opracowane przez dr Jagusiewicza. Proponujemy, żeby do czerwca 1989 r. było podpisane.</p>
<p>Punkt 10 - dotyczy potrzeby powiększenia liczby parków narodowych i powierzchni istniejącej do średniej europejskiej tzn. do 1 proc. powierzchni kraju. Proponujemy, ażeby uporządkować system parków krajobrazowych od strony organizacyjnej, prawnej tak, żeby ten system mógł prawidłowo działać.</p>
<p>W szczegółach proponujemy nadanie funkcji parkom o znaczeniu ogólnokrajowym i regionalnym. Tak, żeby najcenniejsze walory przyrodnicze były w gestii państwa. Jest to zagadnienie wiążące się ze stolikiem samorządu terytorialnego. Musimy znaleźć formułę, że jeżeli będziemy mieli spory jak na hotelu na Śniardwach, to nie we wszystkich wypadkach samorząd terytorialny gminy będzie miał prawo i mógł decydować o najważniejszych walorach i zasobach środowiska przyrodniczego Polski.</p>
<p>Zagadnienie 11 - dotyczy potrzeby wydania aktu przewidującego gospodarowanie wodą w układach zlewniowo-wodno-gospodarczych, w układach zlewniowych, czyli stworzenia takiego systemu, który by był dostosowany do układów przyrodniczych, a nie administracyjnych, jak to ma miejsce obecnie. Dotyczy to zarówno gospodarki wodami powierzchniowymi jak i podziemnymi, których ochrona nie jest w tej chwili dostatecznie realizowana.</p>
<p>Termin - koniec roku 1989.</p>
<p>Punkt 12 - dotyczy zasady uspołecznienia ochrony środowiska, poprzez włączenie organizacji proekologicznych do czynnego współzarządzania, współudziału w ochronie środowiska. W szczegółach dotyczyłoby to zagadnień powołania społecznych opiekunów ochrony środowiska, wprowadzenie do zespołów przedstawicielskich i opiniotwórczych reprezentantów ruchów proekologicznych i udostępniania informacji o stanie środowiska przez administrację państwową zainteresowanym organizacjom i obywatelom.</p>
<p>Punkt 13 - dotyczy przedstawienia koncepcji powszechnej edukacji formalnej, jak i nieformalnej z zakresu ochrony środowiska. Z wielką troską patrzymy na to, że maleje ilość godzin kształcenia młodego pokolenia w zakresie ochrony środowiska, że wypuszczamy zasadniczą część młodzieży ze szkół zasadniczych i techników w ogóle nie przygotowanych do rozwiązywania problemów środowiskowych.</p>
<p>Stąd też zgłaszamy ten postulat, ażeby taka koncepcja programowa została przygotowana, żeby poszczególne ugrupowania proekologiczne miały większą swobodę w działalności edukacyjnej, w dostępie do środków masowego przekazu do oddziaływania na środowisko. Proponujemy termin - grudzień tego roku.</p>
<p>Punkt 14 - dotyczy utworzenia centrum badań środowiskowych Polskiej Akademii Nauk dla inspirowania i koordynowania interdyscyplinarnych badań środowiskowych, zarówno podstawowych jak i stosowanych. Gromadzenie wyników i przygotowywanie szczególnie planów dotyczących przyszłej pięciolatki. Złe doświadczenia w organizacji planów centralnych tej pięciolatki i poprzedniej skłaniają nas do propozycji innego ustawienia koordynacji badań naukowych w zakresie ochrony środowiska.</p>
<p>Punkt 15 - dotyczy opracowania wielowariantowej koncepcji polskiego, przepraszam, ekokonwersji polskiego zadłużenia. Te koncepcje powinny być rozpatrzone przez Państwową Radę Ochrony Środowiska zarówno w układzie wielkich zagadnień i małych. Mamy przekonanie, że otwiera się w tej chwili ogromna możliwość uzyskiwania technologii środków odpisu zadłużenia w tym zakresie.</p>
<p>Powinniśmy być przygotowani na różne elastyczne rozwiązania, które ułatwiają nam, szczególnie istniejące i powoływane fundacje. Jest to zagadnienie bardzo pilne i proponujemy, żeby pierwszy pakiet był przygotowany na grudzień 1989 r.</p>
<p>Punkt 16 - mówi, że zgodnie z zasadami ekorozwoju i koniecznością restrukturyzacji gospodarki, konieczne jest przedstawienie koncepcji rozwoju energetyki, a szczególnie zakresu trybu i tempa budowy elektrowni jądrowej. Poinformowanie społeczeństwa w otwartej, szerokiej dyskusji nad problemami, które dotyczą tego zagadnienia i nie wykluczamy, że będzie potrzeba dojścia do referendum w tej sprawie.</p>
<p>Zrobiliśmy bardzo wiele w Polsce żeby wywołać mnóstwo konfliktów niepotrzebnych pomiędzy ideą rozwoju energetyki jądrowej w społeczeństwie. Te konflikty muszą być w sposób stopniowy wygaszane, ale na to potrzebne jest inne podejście do tych zagadnień, a przede wszystkim szeroki pakiet informacji, która może być społeczeństwu przekazany w tym zakresie.</p>
<p>I wreszcie ostatnia sprawa, o której mówiłem - przyjęcie zasady, że Polska nie będzie przyjmować do składowania i utylizacji na swoim terytorium toksycznych odpadów i śmieci pochodzących z innych krajów.</p>
<p>Wobec tego, że ciągle słyszymy, że poszczególne województwa na własną rękę podejmują takie rozmowy, głos naszego stolika może doprowadzić do przecięcia tej sprawy.</p>
<p>To byłaby lista problemów, które chcemy państwu przedłożyć tak jak wspomniał prof. Kołodziejski, proponujemy, ażeby może dzisiaj przeprowadzić generalną debatę nad polem naszych obrad, nad tym do czego chcielibyśmy dojść. Natomiast sama konkretyzacja, redakcja poszczególnych punktów programu i dyskusji nad terminami - proponujemy przełożyć na kolejne posiedzenia w przyszłym tygodniu.</p>
<p>Dziękuję bardzo.</p>
<p><em>Przewodniczący:</em></p>
<p>A więc proszę państwa mamy sytuację w której został przedstawiony pierwszy pakiet problemów ochrony środowiska. Prof. Kozłowski tak jak to wynika z treści tego pakietu oparł się na dotychczasowych wynikach badań naukowych prowadzonych obecnie, a także na podstawie ekspertyzy polskiej Akademii Nauk, w której wszyscy praktycznie tutaj ze strony środowiska naukowego uczestniczyliśmy. Mam wrażenie, że to znakomicie ułatwia sytuację, bo jesteśmy jak gdyby współautorami tych propozycji, wyrażonych - i poprzez to współautorstwo identyfikujemy się z wieloma z tych problemów.</p>
<p>Myślę, że to nam ułatwia znakomicie dyskusję, jeśli przyjmiecie państwo postulat wyrażony już przez nas obojga, to proponuję, żeby dzisiaj prowadzić dyskusję nad identyfikacją problemów i ich tylko zarysem.</p>
<p>Otwieram dyskusję nad tymi problemami.</p>
<p>Proszę bardzo. Mam prośbę, żeby państwo przy wypowiedziach podawali swoje nazwisko do stenogramu.</p>
<p><em>Ob. Andrzej Hrynkiewicz:</em></p>
<p>Proszę Państwa! Niezbywalnym prawem człowieka jest dążenie do tego, żeby żyć w warunkach niezagrożenia życia i zdrowia. I społeczeństwo powinno domagać się, to jest jego prawo i obowiązek domagania się, żeby państwo mu takie warunki życia zapewniło. W tej chwili w Polsce sytuacja środowiska naturalnego jest tragiczna. Jak tu już było powiedziane olbrzymi obszar Polski, o ile wiem kilkanaście procent Polski, jest obszarem klęski ekologicznej, a ponieważ jest to obszar najgęściej zaludniony - około 1/3, jeżeli nie więcej Polaków, żyje w warunkach zagrożenia zdrowia i życia.</p>
<p>Ta sytuacja musi być zmieniona. Ale należy sięgnąć do przyczyn. Oczywiście przyczyną zanieczyszczenia środowiska najbardziej istotną jest energetyka. Jednym z największych błędów Polski Ludowej na przestrzeni 40 kilka lat było oparcie energetyki, gospodarki energetycznej na spalaniu węgla. To doprowadziło do tego, że emisja dwutlenku siarki, emisja tlenków azotu i pyłów jest tak wielka, że patrząc na mapę Europy są trzy obszary w Europie, które są najbardziej zagrożone ekologicznie przez związki siarki, to jest obszar północnych Czech, to jest obszar zagłębia Donieckiego w Związku Radzieckim i to jest obszar Górnego Śląska i Krakowa. Proszę Państwa! Każdemu, komu leży na sercu ochrona życia i zdrowia Polaków, ochrona naszych pomników kultury, każdemu musi przyświecać idea ograniczenia tego błędu, który został w Polsce popełniony, tego błędu, który polega na oparciu energetyki jądrowej na węglu. Węgiel oczywiście jest naszym olbrzymim bogactwem naturalnym, my jesteśmy czwartym krajem na świecie pod względem eksploatacji złóż węgla, największym jesteśmy wydobywcą węgla, czwartym największym wydobywcą węgla, ale ten węgiel stał się przekleństwem naszej energetyki i naszego środowiska. My - to jest unikalna sytuacja w skali świata, że 80% nośników energii pierwotnej to jest węgiel kamienny i węgiel brunatny. Mało tego, jeżeli myślimy o energii końcowej, a więc o energii, która powinna być przetworzona 50% energii końcowej też pochodzi ze spalania węgla.</p>
<p>W tej sytuacji ograniczenie spalania węgla powinno być podstawowym żądaniem musimy zastępować węgiel innymi źródłami energii, a więc musimy zwiększyć import olejów napędowych i ropy, musimy zwiększyć import gazu ziemnego. Ale jestem głęboko przekonany, że rozwój energetyki elektrycznej przetwarzanie nośników energii pierwotnej w energię elektryczną powinno być w Polsce oparte na energetyce jądrowej. Ja sobie zdaję doskonale sprawę i z olbrzymich problemów, które są związane z akceptacją przez społeczeństwo energetyki jądrowej. Ja jako fizyk nie energetyk, ale jako fizyk, który zna podstawy energetyki, procesy związane z przemianami energetycznymi, a równocześnie jako pracownik naukowy to jest człowiek, który umie korzystać w sposób krytyczny z literatury naukowej, wyrażam moje głębokie przekonanie, że energetyka jądrowa jest bez porównania mniej uciążliwa dla środowiska naturalnego, mniej zagraża zdrowiu i życiu ludzkiemu, niż energetyka węglowa, a nawet jeżeli porównamy te zagrożenia i tę uciążliwość dla środowiska energetyki jądrowej, z tymi źródłami energii tak zwanymi alternatywnymi jak hydroenergetyka czy energia słoneczna, to także wydaje mi się i mam na to argumenty, że energetyka jądrowa jest mniej szkodliwa i mniej uciążliwa. Proszę państwa, to że myśmy energetykę w Polsce oparli o spalanie węgla prowadzi do tego, że nasza gospodarka jest niezwykle energochłonna. Energochłonność naszej gospodarki jest 2,4 - 3 razy większa niż energochłonność gospodarki w krajach rozwiniętych.</p>
<p>To jest spowodowane przez to między innymi, że mamy przestarzałe technologie i że te 50% energii końcowej zużywamy w postaci węgla, węgla kamiennego. A więc jakie są drogi wyjścia?</p>
<p>Przecież nie możemy naszych przestarzałych technologii z dnia na dzień przestawić na bardziej nowoczesne. Ja podam bardzo prosty przykład. W Polsce mamy 7 milionów palenisk indywidualnych, w których się spala węgiel. Z tego 7 milionów ma sprawność poniżej 8%, a powinny mieć sprawność co najmniej 20 czy 25%.</p>
<p>Na przykład - to jest jeden z przykładów, zamieńmy te wszystkie, te 6 milionów palenisk w tej chwili na paleniska bardziej sprawne., Myśmy budowali domy z wielkiej płyty, to był też wielki błąd, domy, które wymagają niezwykłych nakładów grzewczych, żeby utrzymać je w normalnej eksploatacji i to powoduje niezwykłe straty. My musimy zmienić strukturę naszej gospodarki i to strukturę naszej gospodarki zmieniając będziemy mogli stopniowo uniknąć marnotrawienia 2/3 naszych zasobów energii pierwotnej. To będzie się wyrażało sumą około 100 milionów ton węgla kamiennego rocznie. Otóż moja obawa polega na tym, żebyśmy przypadkiem nie zdecydowali, że te 100 milionów ton zaoszczędzonego, bo właściwie nie zmarnowanego węgla, my przeznaczymy na produkcję energii elektrycznej. Wtedy środowisko będzie cierpieć tak jak cierpi dotychczas. My musimy albo tego węgla w ogóle nie kopać, albo ten węgiel eksportować, jeżeli to jest 100 milionów ton po 30 dolarów, to to jest 3 miliardy dolarów rocznie, albo musimy ten węgiel jako cenny surowiec chemiczny przerabiać w Polsce i jako przetworzony, węgiel eksportować za wyższe ceny.</p>
<p>Za pieniądze uzyskane stąd my musimy z jednej strony zwiększyć import ropy i gazu, które są o wiele mniej szkodliwe dla środowiska, musimy odsiarczać spalony i usuwać tlenki azotu ze spalin, to są niezwykle kosztowne inwestycje, ale musimy to robić, a właśnie energia elektryczna, której w Polsce brakuje, bo my mówimy o tym marnotrawstwie energii, mówimy, że mamy 3 razy większe zużycie energii pierwotnej na jednostkę dochodu narodowego niż w innych krajach, ale my jesteśmy pod względem zużycia energii elektrycznej na szarym końcu krajów Europy. Za nami już jest chyba tylko Portugalia, Jugosławia i Albania, Rumunia była, ale chyba nas już teraz prześcignęła.</p>
<p>Więc my w... to jest właśnie ten paradoks polskiej energetyki, że my marnujemy energię pierwotną w postaci węgla a mamy za mało energii elektrycznej, której ilość na jednego mieszkańca jest miarą poziomu cywilizacyjnego kraju. Przecież to jest energia najbardziej efektywna, najłatwiejsza do przenoszenia, najbardziej sprawna w przetwarzaniu w energię użytkową w postaci energii mechanicznej ciepła czy światła. Otóż my musimy budować elektrownie, to jest nieuniknione, tylko te elektrownie powinny być oparte na wykorzystaniu energetyki jądrowej.</p>
<p>Mało tego, jeżeli pomyślimy o nowych pokoleniach reaktorów, które są inherentnie bezpiecznie, to znaczy z wbudowanym bezpieczeństwem, pasywnie bezpieczne, to są reaktory, które będą w przyszłości stosowane w ciepłownictwie. Są już. Kanada zawarła w tej chwili umowę z Węgrami na temat wspólnego wytwarzania tego typu reaktorów tzw. [nieczytelne]-kanadyjskich, które służą do ogrzewania dzielnic, do ogrzewania poszczególnych budynków, do ogrzewania osiedli. To są reaktory tego następnego pokolenia, które są jak powtarzam inherentnie bezpieczne.</p>
<p>Otóż w naszej sytuacji kiedy ciepłownictwo jest też naszym - naszą piętą Achillesową - proszę państwa ja jestem z Krakowa i ja widzę, co się w Krakowie dzieje. W Krakowie, w skutek tego, że zarówno energia elektryczna jak i ciepło jest wytwarzane w niecce krakowskiej, gdzie są inwersje temperatury i gdzie bardzo często powstaje sytuacja strasznie trudna ze względu na usuwanie przez wiatr spalin, my mamy w śródmieściu Krakowa 110 mikrogramów dwutlenku siarki w metrze sześciennym średnio, podczas gdy norma polska jest 64, a od 1990 r. będzie 32 mikrogramy, my mamy 140 mikrogramów średnio pyłów w metrze sześciennym, kiedy norma polska jest 22, zaś zasolenie Wisły z powodu odprowadzania słonych wód kopalnianych wynosi 2 gramy na litr, w porównaniu z Bałtykiem, gdzie średnio jest 7 gramów na litr.</p>
<p>I jeżeli my w Krakowie nie rozwiążemy sprawy ciepłownictwa, nie oprzemy sprawy ciepłownictwa na tych inherentnie bezpiecznych reaktorach jądrowych, które się pojawiają, to my będziemy w tej niecce krakowskiej spalali kilkanaście milionów ton węgla rocznie. I proszę państwa, my już nie będziemy jednym z trzech najhardziej zatrutych obszarów na terenie Europy, ale pobijemy wszystkie rekordy, będziemy najbardziej zatrutym obszarem na terenie Europy.</p>
<p>Ja sprawę tego ciepłownictwa jądrowego może przy jakiejś tutaj okazji mogę rozwinąć, bo to jest bardzo ciekawy i ważny problem.</p>
<p>Ja dziękuję bardzo. To wszystko, co chciałem na razie powiedzieć.</p>
<p><em>Przewodniczący:</em></p>
<p>Pan się zgłaszał, bardzo proszę.</p>
<p><em>Ob. Bogusław Gołąb - region Gdańsk.</em></p>
<p>Proszę Państwa, ja mam obowiązek zapoznać z materiałem uzupełniającym do referatu prof. Kozłowskiego. Nie jest to może bezpośredni głos w dyskusji, natomiast jest to głos programowy. Podejmując rozmowy problemowe z dziedziny ekologii wyrażamy zadowolenie z rozpoczęcia pierwszego w naszej rzeczywistości forum, na którym spotykają się przedstawiciele społeczeństwa z przedstawicielami totalnego producenta, a więc odpowiedzialnego za obecny stopień degradacji naturalnego środowiska.</p>
<p>Musimy podjąć się rozwiązania nabrzmiałego, grożącego katastrofą problemu - skażona atmosfera, gleba i woda, skażona żywność, umierające lasy, morze w którym obowiązuje zakaz kąpieli, toksyczność materiałów, z których budujemy nasze domy mieszkalne, chemizacja rolnictwa, składowiska odpadów i śmieci, problem wody do picia. A na domiar tego realne zagrożenie powodowane budową elektrowni atomowych w zdewastowanym i tak środowiskowo kraju. Środowisko naturalne, choć zdewastowane, będzie istniało bez udziału człowieka, natomiast człowiek nie ma żadnych szans istnieć bez tego środowiska. Technologia wytwarzania dóbr nie może i nie musi być techniką skazania środowiska naturalnego. Bomba atomowa nie jest bronią ostateczną, natomiast identyczną siłę rażenia ma bomba ekologiczna, której zapalnik już odmierza czas.</p>
<p>Jak nigdy w przeszłości dokonano i wciąż dokonuje się straszliwego spustoszenia w najbliższym, bo własnym środowisku naturalnym. Tak więc problemy ochrony środowiska nie rozwiążemy metodą uników ani półśrodków, tylko podjęcie zdecydowanych konkretnych działań zapobiegnie jemu dalszemu... jego dalszej dewastacji.</p>
<p>Dalsze funkcjonowanie gospodarki bez odnowy zasobów i środowiska staje się już niemożliwe. Czynnikami limitującymi ten rozwój, są zasoby wody, zasoby i gospodarowanie energią, zdrowie człowieka oraz jego zdolności do pracy potrzebne do realizacji celów społeczno-gospodarczych. Stanowi to splot wymuszający powiązanie interesów gospodarczych i ekologicznych, niezależnie od stanu świadomości ekologicznej. Należy sobie zdać sprawę z konieczności zerwania z obecnie praktykowaną zasadą nadrzędności - powtarzam, nadrzędności celów produkcyjnych nad celami ekologicznymi.</p>
<p>Biorąc pod uwagę stan środowiska w Polsce, za konieczne uważamy, że 1 - rewizję narodowego planu społeczno- gospodarczego pod kątem jednoczesnej odbudowy gospodarki i środowiska naturalnego, w tym rezygnację z obciążających środowisko kapitałochłonnych inwestycji. M.in. elektrownie jądrowe. Ogólnie rzecz biorąc wiąże się to z koniecznością restrukturyzacji przemysłu.</p>
<p>Po drugie - rewizję, powtarzam, rewizję międzynarodowych umów gospodarczych, szczególnie w ramach tzw. integracji specjalizacji RWPG. Mamy na myśli rezygnację z naszej głównej specjalizacji, to jest przemysłu ciężkiego, głównie surowcowego i hutniczego ponad potrzeby kraju.</p>
<p>I po trzecie - odrzucenie ogólnie krytykowanego przez społeczeństwo tzw. narodowego programu ochrony środowiska naturalnego w Polsce do roku 2010. Nowy program powinien składać się z odrębnych programów regionalnych, określonych granicami ekosystemów. Winien też być opracowany pod kontrolą społeczną.</p>
<p>Do czasu opracowania programu i nowego ustawodawstwa za niezbędne od zaraz uważamy: Pierwsze - natychmiastowe wstrzymanie budowy elektrowni jądrowej w Żarnowcu wobec podejrzeń obecności metanu w podłożu oraz zastosowania przestarzałych rozwiązań konstrukcyjnych, przestarzałych zarzuconych.</p>
<p>Po drugie - wprowadzenie zakazu prowadzenia doświadczeń w ramach eksperymentu dla zbadania opadu radioaktywnego w rejonie elektrowni jądrowych. Jest to już proponowane.</p>
<p>Po trzecie - wprowadzenie zakazu sprowadzania odpadów i śmieci z zagranicy z jednoczesnym potraktowaniem sprawców tej akcji jako działających na szkodę przyrody i społeczeństwa.</p>
<p>Podstawowymi postulatami poprzedzającymi opracowanie programu ochrony środowiska są: rezygnacja z realizacji energetyki jądrowej w Polsce. Rozwój tej energetyki nie znajduje uzasadnienia w bilansie energetycznym, natomiast stanowi zagrożenie życia biologicznego i pochłania środki na odbudowę tegoż zdewastowanego środowiska.</p>
<p>Po drugie - utworzenie wyodrębnionego, powtarzam, wyodrębnionego banku ekologicznego, gromadzącego środki przeznaczone na ochronę środowiska:</p>
<p>a - pochodzące z kar egzekwowanych za niszczenie środowiska liczonych od zysku zakładu i indywidualnych kar od osób prawnych i fizycznych odpowiedzialnych za skażenie;</p>
<p>b - sum pochodzących z ulg podatkowych lub zwolnień wynikających z inwestowania na cele ochrony środowiska. Następnie opłat związanych za szczególne korzystanie z wód według określenia przyjętego w prawie wodnym. Następnie dotacje z budżetu centralnego i lokalnego oraz fundacje, darowizny zarówno polskie i zagraniczne, zwolnione z opodatkowania oraz inne źródła.</p>
<p>Co do struktury banku ekologicznego, to struktura tego banku mogłaby pokrywać się z granicami ekosystemów. Zmiany systemu prawego obejmują, albo winny, uznanie zasobów wody i całego środowiska naturalnego jako własności społecznej. Problemy gospodarki wodnej uznać jako odrębny blok tematyczny. Następnie rewizję dotychczasowo mało skutecznego systemu kontroli ochrony środowiska poprzez wzmocnienie Państwowej Inspekcji Ekologicznej i podporządkowanie jej bezpośrednio Sejmowi. Następnie zmiana statusu władz terytorialnych ochrony środowiska, w tym przyznanie prawa weta dla rad narodowych odpowiedniego szczebla na terenie swojego działania. Z jednoczesnym udziałem samorządów terytorialnych w zakresie kontroli, degradacji środowiska.</p>
<p>Następnie dokonanie weryfikacji wszystkich ustaw mających wpływ na ochronę środowiska z udziałem przedstawicieli organizacji ekologicznych. Następnie zmiana norm technicznych ochrony środowiska z punktu widzenia jego ochrony. Mnogość tych norm jest nieograniczona, są to normy branżowe, zakładowe, państwowe i wiele innych.</p>
<p>Następnie możliwość zaskarżenia decyzji administracji w zakresie ochrony środowiska, bez ponoszenia kosztów procesowych przez stronę skarżącą.</p>
<p>Następnie, na bieżąco publikować w prasie sprawozdania z wyników przeprowadzonych kontroli w zakresie skażeń środowiska.</p>
<p>Pkt 4. Problemy ekologiczne rolnictwa i gospodarki żywnościowej uznać jako odrębny blok tematyczny. Wielokierunkowy kryzys polski wymaga nadzwyczajnych zmian.</p>
<p>Dziękuję.</p>
<p><em>Przewodniczący:</em></p>
<p>Jako następny proszę o zabranie głosu prof. Wierzbickiego.</p>
<p>Przygotuje się prof. Juda.</p>
<p><em>Prof. Zbigniew Wierzbicki:</em></p>
<p>Króciutko. Mnie się zdaje, że problem postawiony przez pana prof. Hrynkiewicza jest bardzo ważny. Ale mam wątpliwości, czy powinniśmy naszą dyskusję właśnie zaczynać od tego problemu. Problem bardzo złożony. Nie wiem, czy dojdziemy tu do jakiegoś porozumienia. Sądzę, że on wypłynie w dalszej naszej dyskusji.</p>
<p>Ja bym proponował, żebyśmy przyjęli właśnie zaproponowany przez prof. Kozłowskiego ten porządek, który mówi o pewnych rzeczach zasadniczych i systemach, a więc systemowych rozwiązaniach. Z tym, że miałbym tu jedną wątpliwość, którą chcę się podzielić. Mianowicie musimy chyba wziąć pod uwagę również głos opinii publicznej, opinię publiczną. Otóż czy ograniczenie się tylko do zagadnień bardziej ogólnych i systemowych, czy to nie spotka się z pewnym rozczarowaniem ze strony opinii publicznej, a więc czy nie powinniśmy do tych rozwiązań systemowych jako pewne przykłady ilustrujące te rozwiązania omówić jakieś bardziej drastyczne, czy bulwersujące obecnie społeczeństwo polskie, konkretne zagadnienia, konkretne problemy.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Prof. Juda.</p>
<p><em>Prof. Jan Juda:</em></p>
<p>Panie Przewodniczący! Proszę Państwa!</p>
<p>Z uwagą wysłuchałem wszystkich propozycji prof. Kozłowskiego. One cząstkowo są wszystkie rzeczywiście zasadne. Ale ja się obawiam, że nasza dyskusja idzie w kierunku leczenia skutków, a nie usuwania przyczyn. I mnie się wydaje, że nasza dyskusja generalna powinna się koncentrować na przyczynach, a nie na leczeniu skutków.</p>
<p>Tą przyczyną, zresztą chyba przez wszystkich jasno zrozumianą, jest struktura naszej gospodarki narodowej. Bez zmian rewolucyjnych, zmian struktury naszej gospodarki narodowej, mogę to udowodnić, my nie jesteśmy w stanie doprowadzić do istotnych zmian w stanie naszego środowiska. I tu leży pies pogrzebany.</p>
<p>Natomiast ta zmiana struktury gospodarczej, proszę wziąć sobie, postudiować rocznik statystyczny nawet polski, takie wskaźniki, jak na przykład, no energochłonność, była mowa, ale powiedzmy sobie ilość emitowanych zanieczyszczeń na jednostkę produktu finalnego, wartość jednostki eksportu w porównywalnych dolarach. Przeraźliwe historie, że je się to porównuje z innymi krajami, jaka jest średnia wartość tony wyeksportowanego towaru przez nasz kraj. Wszystko to świadczy o stanie naszej gospodarki.</p>
<p>Zmiana tego stanu, to jest ciężki zabieg operacyjny. Jeżeli mamy być szczerzy, to musimy o tym społeczeństwu też powiedzieć. Ten ciężki zabieg operacyjny to będzie długa rekonwalescencja. Wszyscy za to musimy zapłacić. Ale bez tego o ochronie środowiska, naprawdę poważnie nie ma w ogóle mowy.</p>
<p>My mówimy o energetyce na przykład, o odsiarczaniu stali, pięknie, ale proszę państwa, dla odsiarczania stali my musimy dać przynajmniej 10% energii elektrycznej produkowanej obecnie, żeby te odsiarczanie w ogóle działały, przy naszym niedoborze energetycznym o czym też już była mowa.</p>
<p>Więc ja proponuję, żeby przewodnią myślą i podstawową w naszej dyskusji, która miała mieć kontynuację w innych i bardziej istotnych, tych bardziej istotnych stołach, to była dyskusja nad mechanizmami gospodarczymi, ekonomicznymi, prawnymi, które by doprowadziły do istotnych zmian w naszej strukturze gospodarczej z tym, że teza o tyle jest nośna, że bez tych zmian strukturalnych w ogóle nie będzie rozwoju kraju i o tym musimy sobie powiedzieć.</p>
<p>I chciałbym tu eksponować nie tylko argumenty na nie, ale argumenty na tak, że tu istnieje zupełna zbieżność celów. Rozwój gospodarczy kraju jest zbieżny z celami ochrony środowiska. Celem do tego są rewolucyjne zmiany w strukturze gospodarczej. Możemy się zastanawiać jak to zrobić w ramach zmian zasad gospodarczych, ekonomicznych, prawnych i mnie się wydaje, że to powinna być przewodnia teza naszej dyskusji, oczywiście wszystkie te inne rzeczy są elementami uzupełniającymi, które też mogą być dyskutowane, ale boję się przed tym, przy mnogości tych dyskutowanych problemów my rozmyjemy tą rzecz podstawową.</p>
<p>Dziękuję uprzejmie za uwagę.</p>
<p><em>Przewodniczący:</em></p>
<p>Dziękuję bardzo.</p>
<p>Pan Waldemar Żukowski.</p>
<p><em>Ob. Waldemar Żukowski:</em></p>
<p>Ja jestem tutaj, no zgodny z głosem mojego przedmówcy, tym niemniej jestem zobowiązany do przedstawienia paru spraw w imieniu Stronnictwa Demokratycznego. One będą zbieżne z tym, co zostało z tej strony powiedziane i pozwolicie Państwo, Panowie Przewodniczący, że parę minut czasu zabiorę.</p>
<p>Zagadnienia ochrony przyrody i ochrony środowiska od dawna były związane ze Stronnictwem Demokratycznym. Tak się złożyło, że liderzy Stronnictwa, Stanisław Gulczyński, i Walery Goetel, czołowi przyrodnicy, te sprawy dostrzegali dawno i poruszali. Stąd też wydawnictwo „Epoka” prezentowała w szeregu publikacjach te zagadnienia. Ja tu przypominam te nazwiska na tle Funduszu Goetla, funduszu imienia prof. Goetla i wyróżnianie spraw związanych z ochroną środowiska.</p>
<p>Stronnictwo Demokratyczne stoi na stanowisku, że wszystkie wartości środowiska, z których człowiek chce korzystać, winny być tak użytkowane, by nie następowała ich degradacja oraz tak chronione, aby mogły służyć przyszłym pokoleniom.</p>
<p>Popieramy wszystkie inicjatywy, które służą globalnemu spojrzeniu na problem ekologiczny. Dążyć trzeba do zapewnienia wolnego przepływu czystych ekologicznie technologii, do swobodnego obiegu informacji z tej dziedziny, do współdziałania społecznych ruchów ekologicznych różnych krajów na rzecz racjonalnego wykorzystania i ochrony zasobów przyrody.</p>
<p>Stronnictwo Demokratyczne nie widzi możliwości zahamowania degradacji środowiska bez restrukturyzacji i nie tylko całej gospodarki, ale również jej trendów rozwojowych, bez usprawnienia funkcjonowania państwa i moralnej odnowy społeczeństwa. To są rzeczy nieodłączne.</p>
<p>Jak to zrobić? Jak podjąć takie działania. Czy w ten sposób, jak tutaj zaprezentował pan profesor Kozłowski. Sądzę, że tak. W dużej mierze w ten sposób.</p>
<p>W materiałach przygotowanych na kongres, które mam przed sobą, znalazło się szereg ustaleń, które są już tutaj zbieżne. Ja je mam przed sobą i po części je tutaj przedstawię.</p>
<p>Podstawowe kierunki tych działań, to przede wszystkim umocnienie i doskonalenie prawnych instrumentów polityki ekologicznej, poprzez wprowadzenie zapisów proekologicznych w ustawodawstwie dotyczącym planowania przestrzennego, produkcji przemysłowej i rolnej oraz ochrony środowiska, gospodarki wodnej i gospodarki zasobami naturalnymi, a także poprzez wzmocnienie dyscypliny przestrzegania prawa i umocnienie służb kontrolnych środowiska. Dalej - opracowanie i wdrożenie koncepcji służb ochrony środowiska, dające gwarancję skutecznego działania w skali całego kraju. Stymulowanie badań naukowych i nowych rozwiązań technicznych, i organizacyjnych w ochronie środowiska, a następnie wdrażanie i upowszechnianie nowych opracowań, umożliwiających zwiększanie efektów i zmniejszanie kosztów ochrony środowiska. Rozwijanie produkcji sprzętu kontrolnego i urządzeń technicznych do ochrony środowiska, pełniejsze wykorzystanie w tym celu drobnej wytwórczości, z którą moja partia jest w dużej mierze związana.</p>
<p>Wprowadzanie zmian w metodach nawożeniach mineralnego i chemicznego, chemicznej ochrony roślin w rolnictwie, w kierunku zmniejszenia zanieczyszczeń gleby i wód, budowa oczyszczalni ścieków, gazowni, siłowni wiatrowych, wodnych oraz innych urządzeń prowadzących do zmniejszenia negatywnych skutków ekologicznej produkcji rolnej.</p>
<p>Postulujemy również wstrzymanie dalszej rozbudowy energetyki jądrowej do czasu opracowania lepszej, bardziej bezpiecznej technologii.</p>
<p>Proekologiczne ukierunkowanie gospodarki przestrzennej i gospodarki zasobami naturalnymi, realizacja długotrwałych i konsekwentnych planów oszczędzania energii, surowców, zagospodarowanie nagromadzonych i powstających odpadów, wprowadzanie metod produkcji bezodpadowej, poprawa stanów zasobów i metod ochrony wód, w tym szczególnie wód Bałtyku.</p>
<p>Zwiększenie wysiłków państwa i społeczeństwa na rzecz ochrony lasów i racjonalnej gospodarki leśnej w celu powstrzymania degradacji zasobów leśnych oraz zwiększania lesistości do poziomu około 30% powierzchni kraju.</p>
<p>Zwiększenie skuteczności ochrony parków narodowych, parków krajobrazowych, rezerwatów przyrody i obszarów krajobrazu chronionego, jako bezcennych składników naszego dziedzictwa naturalnego i kulturalnego. Jako przyrodnik mógłbym to szerzej rozwijać.</p>
<p>Szybkie opracowanie i uchwalenie narodowego programu ochrony środowiska, który nie może proszę państwa powstać, uwzględniającego w pełni potrzeby społeczeństwa i zapewnienie środków na jego realizację.</p>
<p>Wspieranie wszystkich inicjatyw ekologicznych zmierzających do regionalnej współpracy pomiędzy jednostkami terytorialnymi i społeczeństwami lokalnymi. Nawiązywanie współpracy z przygranicznymi jednostkami terytorialnymi państw ościennych.</p>
<p>Nawiązanie współpracy i organizowanie wspólnych przedsięwzięć ekologicznych z państwami europejskimi, w tym przede wszystkim NRD, Czechosłowacją, Związkiem Radzieckim oraz innymi państwami leżącymi nad Bałtykiem.</p>
<p>Stronnictwo apeluje do Rządu polskiego, aby podjął starania konwersję części zadłużenia zagranicznego na inwestycje w zakresie ochrony czystości wód i powietrza, a do społeczeństwa międzynarodowego o życzliwe odniesienie się do tych starań. To udało się zrobić wielu krajom na świecie, szczególnie w „trzecim świecie”. Najlepiej może Kostaryce, w mniejszym stopniu Boliwii. Myślę, że te działania z ostatnich dni podjęte przez Ministerstwo Ochrony Środowiska, myślę tutaj o Norwegii, są - to jest ta droga.</p>
<p>Stronnictwo opowiada się za szeroką międzynarodową współpracą gospodarczą, z tym, że jest przeciwne traktowaniu Polski jako kraju lokowania odpadów toksycznych i brudnych technologii.</p>
<p>Jesteśmy przeciwni przyciąganiu kapitału obcego za wszelką cenę, w tym za cenę godności narodowej i niszczenia naszych obszarów chronionych, czego przykładem jest ten przykład z jeziora Śniardwy, gdzie zamysł budowy wielkiego hotelu w środku parku krajobrazowego, w środku przyszłego parku narodowego.</p>
<p>Byłem zobowiązany do przedstawienia tych tu ustaleń, natomiast do spraw szczegółowych tutaj mam inne jeszcze materiały, które później też może włączę.</p>
<p>Dziękuję uprzejmie.</p>
<p><em>Przewodniczący:</em></p>
<p>Dziękuję bardzo.</p>
<p>Ponieważ część z Państwa przesyła kartki, zgłoszenia do dyskusji, a część przez podnoszenie ręki, proponuję unormować w ten sposób, że poprzez kartki, ponieważ wszystkich nie znam, to będzie łatwiej.</p>
<p>Proszę o zabranie głosu panią Hager-Małecką.</p>
<p>Proszę bardzo.</p>
<p><em>Ob. Bożena Hager-Małecka:</em></p>
<p>Dziękuję bardzo.</p>
<p>Proszę Państwa! Sprawy, które tutaj są zawarte i o których tu mówiliśmy, wszystkie, dosłownie wszystkie, były przedmiotem obrad sejmowej Komisji Ochrony Środowiska i Zasobów Naturalnych.</p>
<p>Wszyscy zgadzamy się na pewno, co do opinii o stanie środowiska, który jest fatalny.</p>
<p>Wszyscy zgadzamy się na pewno co do tego, co należy robić w różnych kontekstach bym powiedziała i na różnych szczeblach. Cała sprawa polega na tym, że pomimo ogromnego ruchu ekologicznego, jaki mamy w kraju, nie ma partii, nie ma stronnictwa, które by nie posiadało we własnych strukturach rożne komisje ochrony środowiska.</p>
<p>Jest Komisja Ochrony Środowiska przy Radzie Państwa. Odbywała się Rada Konsultacyjna przy przewodniczącym Rady Państwa na temat ochrony środowiska. No i funkcjonuje trzy lata już Komisja Sejmowa Ochrony Środowiska. Rzecz w tym, że wszyscy się zgadzamy co do tego, że jest źle, wszyscy się zgadzamy co do tego, że należy robić jak najwięcej. Natomiast efekty wszystkich nas chyba nie zadowalają. Dalecy jesteśmy od zadowolenia z tego co z tych wszystkich obrad, kongresów, narad - wynika.</p>
<p>Jako poseł jeżdżę po Polsce i scenariusz spraw związanych z ochroną środowiska, jest mniej więcej taki sam. W danym czy to małym mieście czy dużym, małym województwie czy w kilku województwach, referuje się fatalny stan środowiska wszyscy się zgadzają, następnie mówi się co należy zrobić - i także się wszyscy zgadzają. A potem kieruję się tę sprawę w górę. A ponieważ często się zdarza, że jestem jedynym przedstawicielem z Warszawy, czyli odnoszę wrażenie, że oczekuje się od Sejmu, żeby to wszystko zrobił.</p>
<p>Jeszcze raz musimy sobie powiedzieć - fatalny stan środowiska jest następstwem stalinowskiej gospodarki. Jeszcze raz musimy sobie powiedzieć, że jakkolwiek dzisiaj nie mamy tych wszystkich skutków stalinowskiego działania tych najboleśniejszych, to niestety - na dzień dzisiejszy my nadal na co dzień spotykamy się ze sposobami dawnego myślenia. I to co w pierwszej kolejności chciałabym wprowadzić tutaj w tej dyskusji, wydaje mi się, że za mało wszyscy myślimy po nowemu. Trzeba wprowadzić nowy sposób myślenia.</p>
<p>Na jakiej zasadzie opieram podejrzenie, że myślimy po staremu? Właśnie w tym kierowaniu wszystko w górę. Właśnie w tej „urawniłowce”, dzielimy 49 przez 49. Właśnie w tym, że mówimy, że ma być w każdej wiosce, w każdej gminie, a może w jednej gminie nic, a w drugiej dużo? Przecież to musimy zostawić tym, którzy tam są. I właśnie w tym, że wierzymy w programy. Przecież myśmy programów, ja nie chcę tu powtarzać, mieliśmy ogromnie dużo. Każdy zakład pracy, który zanieczyszcza środowisko ma własny program ochrony środowiska. Miasta, województwa: krakowskie, śląskie i wiele innych ma własne programy. I wierzymy w programy i rozczarowujemy się, że te programy nie są realizowane. A zatem ja bardzo wierzę w to, że właśnie ten „okrągły stolik” pozwoli ruszyć konkretnie w wielu sprawach i osiągnięć.</p>
<p>Ja się zgadzam zupełnie, nie ma żadnych rozbieżności. Powiedziałabym antagonistycznych w tym co powiedział pan prof. Kołodziejski i w tym co powiedział pan prof. Kozłowski. Tu w ogóle nie ma żadnych sprzecznych spraw. Cała nasza rola tutaj przy tym stole wydaje mi się, polega na tym, ażeby uzyskać efekty, żeby efekty były - po pierwsze - odczuwalne na już. I taki był podział, także tutaj w tych dwóch głosach, jak też modyfikacji systemowych, w modyfikacjach systemowych, które pozwolą na stale uzyskać poprawę.</p>
<p>Krótko powiem o nauce jako jeden ze szczegółów. Odpowiada mi koncepcja pana prof. Kozłowskiego, że ma przy Polskiej Akademii Nauk powstać jakieś centrum, bo tu jest rozproszenie kolosalne. Wydaje się miliardy złotych na naukę w zakresie ochrony środowiska, i co do mojego skromnego zdania, nie wszystkie badania są dobrze robione.</p>
<p>I do tego trzeba bardzo, bardzo odpowiedzialnego sposobu odbierania tych prac, recenzowania, bo przecież chcemy wyjść na rynki zagraniczne z tymi pracami naukowymi. Właśnie chcemy także to udowodnić. Więc najpierw musimy mieć przeświadczenie, żeśmy to wszystko dobrze w Polsce zrobili, żeby można było potem z tym wychodzić poza kraj.</p>
<p>Bardzo... mowa także tu o klubie ekologicznym. Klub, rozumiem, musiałby być związany z nową ordynacją wyborczą. Nie zabieram w tej sprawie głosu, będzie to sprawa ordynacji wyborczej, która będzie jako partia zielonych, czy jakaś inna, będzie miała swój klub. Natomiast w aktualnej sytuacji, klub jako taki - no jest Komisja Sejmowa. Można dyskutować jak to ma wyglądać i co będzie skuteczniejsze. Bo przede wszystkim o skutki chodzi, nie o stawianie spraw, tylko o efekty, do których bez przerwy wracam.</p>
<p>I teraz kodyfikacja prawa także bardzo ogólnie. Myśmy w ciągu tych trzech lat, jako sejmowa Komisja Ochrony Środowiska, bardzo domagali się tego, ażeby powstał pakiet ustaw dotyczących ochrony środowiska. Chodzi o cztery ustawy: ustawa - nowelizacja ustawy o ochronie i kształtowaniu środowiska z 1980 r., prawo geologiczne z 1974, prawo wodne z 1974 i ochrona przyrody z 1949 r. I dyskutowaliśmy - czy to razem, czy... itd.</p>
<p>Nie zrobimy tego w naszej kadencji, kadencja nasza się kończy, zostawiamy to następnej kadencji. Jest to sprawa na pewno także i tutaj dla „okrągłego stołu”, ale ja bardzo optuję i bardzo chciałabym uczestników „okrągłego stołu” przekonać o tym, że potrzebna nam jest teraz, w tych tygodniach, nowelizacja ustawy o ochronie i kształtowaniu środowiska w ciągu najbliższych tygodni.</p>
<p>Bardzo mnie zmartwiło pismo, które otrzymałam wczoraj, że nie znalazła się ta nowelizacja. Ona musi powstać, my ją musimy ustalić już. O co tu chodzi? To nie znaczy, że nie będziemy przerabiać ustawy potem generalnie. Musimy doprowadzić do przeobrażenia funduszu ochrony środowiska, który jest właściwie dzisiaj już zupełnie tworem nieruchawym, do niczego nie służącym. To musi być instytucja o prawnych przesłankach, która by była funduszem zupełnie na innych zasadach aniżeli to ma miejsce, aniżeli składanie pieniędzy na kupkę i potem wybieranie z tej kupki pieniędzy, które się dewaluują i które nie mają żadnego sensu. I właśnie w tej nowelizowanej ustawie musi być zapis, że Polska nie może być śmietnikiem Europy. Gdybyśmy tylko kilka elementów, które były już tutaj podkreślane i które my, jako posłowie naszej Komisji, także postulujemy od kilku lat, zawarli w tej nowelizacji małej nowelizacji ustawy, ale na już, to byłoby to już bardzo dużo - mówię gdy chodzi o komisję, którą reprezentuję. Jak też myślę, że byłaby to duża pomoc „okrągłego stołu”, która pozwoliłaby na konkretny efekt w tej sprawie.</p>
<p>I ostatnia sprawa - to wszystko co zawarte jest tutaj w prezentowanych przez pana profesora Kozłowskiego punktach, mieści się czasowo w tzw. planie konsolidacji 1989-1990.</p>
<p>Wszystko, znowu nie chciałabym się ustosunkowywać do szczegółów, powtarzam, wszystko jest do przedyskutowania. I generalnie rzecz biorąc, jako przewodnicząca Komisji Sejmowej, twierdzę, że to są sprawy albo identyczne, albo bardzo zbieżne z tym co myśmy - jako komisja - postulowali.</p>
<p>Ale chcę powiedzieć co myśmy napisali w opinii - jako komisja - w opinii numer 12 dotyczący planu do roku 2010 i na temat konsolidacji. Napisaliśmy sprawy, które poruszył już tutaj pan prof. Juda.</p>
<p>Proszę państwa, my możemy robić plan konsolidacji i możemy, i musimy zrobić plan ochrony środowiska do 2010 roku. Ale muszą być spełnione trzy warunki, trzy warunki, bez których nie ruszymy z żadnym planowaniem dalekim. Pierwszy to musi być - zatwierdzony, przyjęty plan przestrzennego zagospodarowania kraju. W moim przekonaniu z tym musi być spójny plan właśnie tych regionalnych. Dlatego, że tu się nic granicami wojewódzkimi ani miastami nie zrobi. Tu przecież chodzi, ja tu nie muszę tłumaczyć - o zlewnie rzek, o lasy i o różne inne rzeczy.</p>
<p>A zatem to jest pierwsza sprawa.</p>
<p>Druga sprawa - musi być decyzja jasna i klarowna - jak wygląda bilans paliwowo-energetyczny w tym kraju, jak ma wyglądać.</p>
<p>I trzecia rzecz, która musi być załatwiona zanim my się zabierzemy do planowania ochrony środowiska, to musi być klarowna restrukturyzacja przemysłu. A zatem mamy trzy ogromne sprawy, które muszą być klarowne, jasne, zadecydowane i w które to trzy sprawy my musimy – jako reprezentujący interesy ochrony środowiska, dążyć do tego, ażeby optymalnie uplasować całą problematykę ochrony środowiska.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo. Proszę o zabranie głosu pana Zygmunta Polańskiego. Przygotuje się do głosu pan Henryk Zimny.</p>
<p><em>Pan Zygmunt Polański:</em></p>
<p>Proszę państwa, my dzisiaj bardzo dużo mówimy na temat zatrucia środowiska. Niejednokrotnie rozrywamy szaty na temat właśnie tego co się dzieje, powietrze zatrute, rzeki zatrute, żywność zatruta. Ale nie mówimy przy tym o tym, że to przecież nasza polityka gospodarcza i przemysłowa doprowadziła do tego stanu. Dzisiaj mówimy, że tamto trzeba przekreślić, a budować nowe obiekty, np. elektrownie jądrowe.</p>
<p>To nie jest tak - myśmy przecież niejednokrotnie budując Chciałem powiedzieć, że to nie jest prawda, że my mamy niedobór energii. My mamy marnotrawstwo energii i tak jak pani moja przedmówczyni powiedziała musimy zrobić solidny bilans produkcji i potrzeb energetycznych w kraju i dopiero potem myśleć jak jego rozwiązać. Ale to jest inny problem nie wiążący się bezpośrednio z zagadnieniami ekologii.</p>
<p>Twierdzę, że budowa elektrowni jądrowych w Polsce nie wpłynie w żaden sposób na ochronę środowiska. Dlaczego? Po pierwsze dlatego, że elektrownie jądrowe same będą czynnikiem zatruwania środowiska, angażują nieprawdopodobne nakłady inwestycyjne, finansowe i materiałowe, które powinniśmy już dzisiaj kierować i przeznaczać na oczyszczanie środowiska naturalnego. O tym, że elektrownie jądrowe nie są obiektami czystymi mówi wielu specjalistów. Obok emisji szkodliwych dymów z elektrowni węglowych pojawi się emisja bardziej szkodliwych choć niewidzianych gołym okiem substancji promieniotwórczych. To leży w samym charakterze tej produkcji.</p>
<p>Dzisiaj światowy przemysł energetyki jądrowej ponosi ogromne koszty celem zmniejszenia tych zanieczyszczeń, to koszty, na które nas nie stać. Ewidentnym tego przykładem jest to, że nie mamy środków na oczyszczanie środowiska. Nasza technologia, zła jakość materiałów, różne błędy w wykonawstwie materiałowym nie rokują dobrych perspektyw nie tylko na czystą, ale i na bezpieczną i bezawaryjną pracę elektrowni jądrowych budowanych w Polsce.</p>
<p>W interesie społecznym leży podjęcie przez rząd energicznych działań dla ratowania środowiska, nie zaś budowa obiektów, które mogą być tym zagrożeniem na skutek tych czynników, o których mówiłem. Koszt budowy elektrowni jądrowej jest bardzo wysoki. Żarnowiec ocenia się na mniej więcej 500 miliardów złotych. Jeżeli my mówimy, że brakuje nam energii wobec tego te wybudowane nowe moce energetyczne nie mogą zlikwidować starych, no bo wtedy będziemy mieli to samo co mamy. Wobec tego logika wygląda w ten sposób, że te stare zostaną, a wybudowane będą nowe i nie będzie środków na oczyszczenie tych starych. Poza tym przecież zagrożenie środowiska nie wypływa tylko z energetyki, z elektrowni węglowych. To jest ogólny, bardzo złożony problem ścieków, różnych innych emisji, nie tylko węgla, chemii, które musimy ratować i oczyszczać, a nie tylko same elektrownie węglowe.</p>
<p>Wątpliwości rodzą się przy porównywaniu robionych u nas kalkulacji kosztorysowych z kosztami jakie ponosi się na budowę elektrowni jądrowych w krajach rozwiniętych. Otóż tam suma nagromadzonych od wielu lat doświadczeń nakazuje patrzeć bardzo rygorystycznie na sprawy bezpieczeństwa. Z tego też powodu faktyczne koszty inwestycyjne w okresie 8-10 lat realizowania budowy elektrowni w krajach zachodnich są z reguły znacznie wyższe niż określano to w kosztorysach i dlatego twierdzę, że te nasze 500 miliardów, które dzisiaj przeznaczane jest w kosztorysach na Żarnowiec są poważnie zaniżone. Według źródeł amerykańskich wybudowanie takiej elektrowni kosztuje około 6 miliardów dolarów, co jest niewspółmierne w stosunku do naszych planowanych 500 miliardów złotych. Jak na nasze możliwości jest to kwota, która nawet przy uwzględnieniu odmiennych warunków ekonomicznych w obu państwach każe się zastanowić w jakim stopniu pozostaje to - te 6 miliardów dolarów do naszych 500 miliardów złotych.</p>
<p>Przyjmując, tę wielkość jako realną możemy sobie wyobrazić jakie to byłoby obciążenie dla społeczeństwa, gdyby dla zbilansowania tak zwanych - mówię o tzw. brakujących mocach energetycznych - trzeba byłoby w ciągu na przykład 15 lat zbudować 10 takich elektrowni. To przecież jest potężny ładunek nakładów inwestycyjnych, które obciążą całe społeczeństwo i nie dadzą rezultatu dla środowiska, ponieważ te nowe megawaty będą w poważnym stopniu zużyte na potrzeby tego przestarzałego przemysłu, który... na którego modernizację nie będzie środków.</p>
<p>Mówi się, że na modernizację przemysłu trzeba czasu. Oczywiście, że trzeba, ale na budowę elektrowni atomowych też trzeba dużo czasu, a nakłady na oszczędne gospodarowanie są znacznie niższe aniżeli na budowę nowych mocy energetycznych. Dlatego uważam, że jest nieporozumieniem dużym, jeżeli mówimy, że elektrownie atomowe oczyszczą nam środowisko. To się nie mieści w żadnych kategoriach logicznych myślenia.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Proszę o zabranie głosu pana Henryka Zimnego i przygotowanie się do zabrania głosu pana Włodzimierza Lubańskiego.</p>
<p><em>Ob. Henryk Zimny:</em></p>
<p>Dziękuję panie Przewodniczący! Ja z dużą satysfakcją przyjąłem tutaj propozycje zgłoszone zarówno przez prof. Kołodziejskiego jak i prof. Kozłowskiego. Uważam, że wielokrotnie spotykaliśmy się z problemami ochrony środowiska i dyskusja nasza przyczyniła się do sprecyzowania poglądów na ten temat. Chciałem jednak dzisiaj jeszcze poddać pod dyskusję takie problemy, mianowicie ciągle jeszcze mówiąc o ochronie środowiska wielu z nas mówi o różnych rzeczach. Nadal brak jest sprecyzowania podmiotu naszych zainteresowań, które by jednoznacznie mogły skoncentrować uwagę i działanie w tym kierunku.</p>
<p>Jedni za ochronę środowiska uważają ochronę atmosfery, inni ochronę wód, inni ochronę gleb, jeszcze inni ochronę żywych zasobów, myślę, że tutaj chyba najważniejszą rzeczą jeśli chodzi o ten podmiot to powinniśmy go ustalić jako podmiot życia. I to życia w szerokim tego słowa znaczeniu. Zarówno komórki bakteryjnej jak populacji, czy ekosystemu i całej biosfery.</p>
<p>Dalszy kierunek zainteresowań, ponieważ życie nie może istnieć w oderwaniu bez środowiska, musimy zapewnić temu podmiotowi warunki istnienia. I dalej chciałbym, żebyśmy się skoncentrowali na przyczynach zagrożeń tego życia, tak jak to już podejmowali moi przedmówcy pan prof. Juda i pani prof. Hager-Malecka. Nie na ratowaniu tutaj czy tuszowaniu skutków, a rozwiązaniu problemów, jeśli chodzi o źródła i przyczyny zagrożeń. Znając te przyczyny możemy dalej ustalić strategię, która niewątpliwie jest tutaj już przez wielu przedmówców podnoszona, mianowicie nie jest możliwe zabezpieczenie funkcjonowania tego podmiotu bez restrukturyzacji przemysłu, bez związania problemów ekologicznych z rozwojem społeczno-gospodarczym kraju. Gospodarka nie funkcjonuje w próżni, funkcjonuje ona w określonych warunkach przyrodniczych i musi być tutaj uwzględniona ta struktura tych warunków przyrodniczych.</p>
<p>Myślę, że wielokrotnie tutaj podkreślaliśmy, że najważniejszym w tej chwili problemem i najgroźniejszym, może zagrożeniem dla całości biosfery i nie tylko w naszym kraju, ale także w całym systemie państw socjalistycznych stał się problem zagrożenia atmosfery. To w skali Europy - Związek Radziecki, Polska następnie NRD, Czechosłowacja, to są te kraje, które przodują pod względem skażenia atmosfery i ten problem jest według wielu specjalistów najpoważniejszym problemem dzisiaj, nie tylko skali Europy, ale także w skali świata. Myśmy jako organizacja, tutaj także reprezentuję Ligę Ochrony Przyrody, wielokrotnie występowali, jeśli chodzi o ochronę atmosfery. Wystąpiliśmy z utworzeniem nawet społecznego funduszu ochrony atmosfery. Taki fundusz mamy. Żeby podkreślić wagę problemu, jakim jest ochrona atmosfery, przez którą niestety, zakażamy wszystkie inne elementy środowiska.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Proszę o zabranie głosu pana Włodzimierza Lubańskiego i przygotowanie się do głosu pana Ryszarda Kostrzewy.</p>
<p><em>Ob. Włodzimierz Lubański:</em></p>
<p>Ja zacznę od słów pani Małeckiej jako naszego posła. Wszyscy o wszystkim wiemy i do czego dochodzimy? Stwierdzam jedno, że wiele waszych twarzy widziałem na różnych komisjach, w Wersie /?/, w Sejmie, w Państwowej Radzie Ochrony środowiska. I zadaję sobie takie pytanie. Idąc do tego „okrągłego stołu”, czy my pewne problemy rozwiążemy, czy znów przegadamy tak jak na wielu innych sympozjach, naradach itd., itd. Uważam, że znaleźliśmy się w tejże reprezentacji po to, żeby przynajmniej dwa, trzy temat załatwić od dzisiaj. Dlatego proponuję - nie będę już mówił tych słów, bo tutaj szczególnie do was panowie profesorowie, że brak wody, że procent jeden rzek mamy czystych, że brakuje zdrowej żywności, że wreszcie wody Bałtyku są zatrute. Wszyscy o tym wiemy. I co z tego?</p>
<p>Ruch związkowy przyjął sobie inną troszeczkę zasadę niż my wszyscy inni. Zaznaczam, jestem z zakładu pracy, nie wiem, czy tu jest jeszcze ktoś z zakładu pracy. 22 lata w chemii, w Zakładach Chemicznych w Oświęcimiu, 12 lat w przemyśle maszynowym, w Fabryce Samochodów Małolitrażowych byłem kierownikiem utrzymywania w ruchu lakierni, jeden z większych trucicieli. Pełne zabezpieczenie ekologiczne, zaznaczam, tylko dlatego, że tak załoga sobie życzyła. I dlatego o tym mówię.</p>
<p>Jeżeli mówimy o skutkach, to wszyscy o nich wiemy. Mówmy o przyczynach. Przyczyna leży przecież przede wszystkim w zakładzie pracy. Jeżeli nie stworzymy mechanizmów dla zakładu pracy, żeby one mogły - zaznaczam - mogły zabezpieczać się ekologicznie, to nic, jeszcze jeden „okrągły stół” będzie stołem do przegadania.</p>
<p>Dlatego proponuję, aby od zaraz, szczególnie do przedstawicieli naszego Sejmu, ukazała się ustawa o zakazie wwożenia odpadów toksycznych z zagranicy. Zaznaczam, że tą sprawę stawiałem w Danii w grudniu i w końcowej uchwale państw nadbałtyckich. Ukazał się taki zapis, że wszystkie związki zawodowe krajów nadbałtyckich będą walczyć w wozie śmieci do krajów mniej uprzemysłowionych. Taki zapis przekazałem do Ministerstwa Ochrony Środowiska.</p>
<p>Następnie, aby zindeksować, albo zinwentaryzować zakłady pracy, największych trucicieli, średnich trucicieli i tych, którzy w ogóle nie trują. Po co? Aby wreszcie stworzyć warunki podatkowe, żeby w tych zakładach zostawały te kwoty, z jakąś prolongatą na 5-6 lat, aby mogły wreszcie te zakłady sobie dać radę. Obecnie kary, podatki i inne rzeczy zubażają te zakłady i nigdy, choćbyśmy tu nie wiem co uradzili, te zakłady nie będą poprawiać ochrony środowiska. Zaznaczam, po tych zakładach często jeżdżę. Pozwoliliśmy sobie nawet na taki numer, że związki zawodowe wystąpiły do Ministerstwa Ochrony Środowiska i do pana ministra Wilczka, aby wzmocnił niektóre zakłady, które są największymi trucicielami w pewnych środowiskach. Nie będę mówił, jakie jest oddziaływanie załóg, jakie jest oddziałanie związków różnych, zaznaczam, w tym kierunku itd., itd.</p>
<p>W związku z tym mam propozycję, że przy tym spotkaniu albo na tym spotkaniu przy „okrągłym stole” stanie się coś z niemożnością dotychczasową. Zaznaczam, nie wiem co. Jeżeli przedstawicielstwa nas upoważniły do tego, to że się skończy z tą niemożnością. Jaką? Uważam, że na następnym spotkaniu konkretne rozwiązanie damy.</p>
<p>Ponieważ obradujemy już dwie godziny i co dotychczas żeśmy załatwili? Od dawna wymagające rozwiązania są w dalszym ciągu rozwiązaniami w sferze wizji albo w sferze projektów. Dlatego nie mówmy już dalej na te tematy, ponieważ, zaznaczam, 17 punktów przedstawionych przez prof. Kozłowskiego jest niczym innym tylko szereg stanowisk w OPZZ, w Komitecie Wykonawczym Rady, w Sejmie, w ERS itd. I tak jak na początku powiedziałem, stan jest taki, a nie inny.</p>
<p>Dlatego skupmy się na konkretnych tematach, że to i to społeczeństwo przyjmie, to i to jest na jutro, a to i to wisi na przyszłość, bo taki jest stan gospodarki naszego kraju. I całkowicie się utożsamiam z panami profesorami, że przede wszystkim stan gospodarki kraju limituje nam wszystko inne, nie tylko poziom, ale przede wszystkim ochronę ekologiczną.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo. Proszę o zabranie głosu pana Ryszarda Kostrzewę i przygotowanie się do głosu prof. Andrzejewskiego.</p>
<p><em>Ob. Ryszard Kostrzewa:</em></p>
<p>Przy tym systemie i przy tych zaniedbaniach, to wszystko jest ważne i o wszystkim byśmy musieli tutaj mówić. Ale jak tutaj jeden z przedmówców mówił, że może przejdźmy do konkretów, zacznijmy konkretnie od tego, co ludzie chcą, co ludzie muszą mieć. Oczywiście stan gospodarki na dzisiaj jest taki jaki jest. Oczywiście, że on będzie rzutował i ma wpływ na to, co będziemy mogli zrobić w ekologii.</p>
<p>Ale proszę państwa, ja nie dlatego, że jestem z Łodzi, będę mówił o Łodzi, ale dlatego że znam te przykłady. Na tej zasadzie. I jeszcze dla innej sprawy. Ta Łódź leży pośrodku. Ja wiem, tu trzeba mówić o zaniedbaniach powietrza, wody i innych rzeczach. Ja chciałem ograniczyć się tylko do wody.</p>
<p>Proszę państwa, jeżeli w kraju po 44 latach gospodarki jedno z największych miast, przy takim zagęszczeniu ludności, jakie ma, bo ma największe - ja nie będę tutaj wszystkimi danymi, nie chcę operować, by państwa nie zanudzić, zresztą państwo jesteście fachowcami i lepiej znacie to ode mnie - nie ma oczyszczalni ścieków, no to co my się będziemy dziwić? Przepraszam, ta Łódź nie ma oczyszczalni ścieków i jest sytuacja taka jaka jest, ale jest jeszcze inna sprawa, proszę państwa.</p>
<p>To my zanieczyszczamy inne miasta. Bo przecież stanowimy zagrożenie dla Konina, Poznania, a nawet dla kanału Warta - Gopło. Bo taka jest prawda. Ja muszę poruszyć pewne rzeczy. Proszę państwa, jeżeli w Łodzi ilość odprowadzanych ścieków z terenu Łodzi wynosi około 0,5 mln metrów sześciennych na dobę, natomiast w najbliższych latach przewidujemy trzy razy więcej, przy braku oczyszczalni, to co będzie? To wpływa na inne rzeczy.</p>
<p>Proszę państwa, ja wiem oczywiście, że tutaj na tym „stole” nie ustalimy oczyszczalni ścieków w Łodzi, czy gdzieś indziej. Ale musimy o tym mówić. Mało, musimy wymóc te rzeczy, ustalić jakiś porządek, kolejność. Pan mówił o powietrzu. Mówił, że energetyka jądrowa coś rozwiąże. Może i rozwiąże. Drugi z kolegów mówił, jakie to nakłady. Ale może tutaj zastanówmy się, że część tych nakładów trzeba już przeznaczyć dziś, dziś na podstawowe rzeczy. Dziś już niektóre rzeczy trzeba zacząć. Pani poseł mówi, że praktycznie my wszystko wiemy, o wszystkim mówimy, wszystko wiemy. Ja mam takie pytanie, pani poseł, jeżeli my wszystko wiemy, to jeżeli jest tak dobrze, to dlaczego jest tak źle?</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Proszę o zabranie głosu prof. Romana Andrzejewskiego i przygotowanie się do głosu pana prof. Wierzbickiego.</p>
<p><em>Prof. Roman Andrzejewski:</em></p>
<p>Panie Przewodniczący! Szanowni Państwo!</p>
<p>Dyskusja przeciąga się, można powiedzieć. Widzę, że ilość kartek jeszcze jest bardzo duża. Chciałem wobec tego tylko zwrócić bardzo krótko na pewne sprawy uwagę. Byłem jednym z tych czterech profesorów, którzy podpisali manifest 89 jako inicjujący. Tzn. łącznie z prof. Kozłowskim, Kołodziejskim i Wierzbickim.</p>
<p>Dlaczego taki manifest uznaliśmy, że trzeba go ogłosić? W naszym społeczeństwie mówi się, że brakuje nam jedzenia, że nie mamy gdzie mieszkać i mamy często ciężkie warunki pracy. Że mamy nie najlepsze warunki społeczne, warunki społeczne, które powodują stresy życia społecznego, powodują to, że każdy człowiek w kontakcie z innym człowiekiem nader często otrzymuje nieprzychylne, nieprzyjemne wrażenia. I to skraca nam życie.</p>
<p>Otóż czwartym czynnikiem, który skraca nam życie są warunki środowiskowe. I o tych warunkach ciągle mówi się w Polsce z pewnym lekceważeniem. Mimo wszystkich głosów i siły społecznej, przemawiających na rzecz ochrony środowiska. W rzeczywistości, kiedy dochodzi do pewnych rozwiązań, do pewnych zasadniczych dyskusji, sprawa środowiska spada na plan dalszy. Tak to miało mieć miejsce i przy „okrągłym stole”. Proszę przypomnieć sobie, jak przebiegała dyskusja pierwszego dnia. Tylko jeden z mówców i tylko mimochodem rzucił uwagę, że i środowisko też jest ważne.</p>
<p>Otóż jedzenie, mieszkanie, warunki społeczne i środowisko to są te elementy, które spowodowały, że my tu siedzący i całe nasze społeczeństwo w przeciągu ostatnich 10-15 lat straciło 10 lat życia, bo o tyle spadła nam średnia długość życia naszych mieszkańców. Środowisko odgrywa tutaj jedną z zasadniczych ról. O tym, niestety, musimy pamiętać.</p>
<p>Ja proszę państwa zgadzam się całkowicie z tym, że jakość środowiska zależy od systemu gospodarczego. Że epoka stalinowska, którą dzisiaj tak ładnie nazywamy jednym słowem i uważamy, że wszystko załatwione jest, wpłynęła na taki model gospodarczy, który doprowadził do kolosalnych zniszczeń środowiska. Śmiem twierdzić, że nie tylko. Śmiem twierdzić także, że kultura przyrodnicza naszego społeczeństwa, że świadomość naszego społeczeństwa powoduje zniszczenie środowiska. I to są zniszczenia ważne dziś i jutro. One są może ważniejsze niż te wszystkie niedomagania przemysłu. Bo jeżeli chodzi o niedomagania przemysłu, to może być nas nie stać na jego poprawienie, ale przynajmniej wiemy co należy poprawić.</p>
<p>Natomiast jeżeli chodzi o podniesienie świadomości społecznej, o nauczenie szacunku naszego społeczeństwa do przyrody, to to jest zagadnienie na pewno bardzo ważne i znacznie trudniejsze, bo wymaga często pokoleń.</p>
<p>Prof. Kozłowski w swoim zagajeniu powiedział, że domaga się zmian sposobu szkolenia naszego społeczeństwa, zmian edukacji przyrodniczej. Tak, proszę państwa, ale wyleciały pokolenia, które tej edukacji nie dostały, i te pokolenia dzisiaj rządzą Polską i będą rządzić w najbliższej przyszłości. Jeśli te pokolenia nie docenią zagadnień środowiskowych, to nie spodziewajmy, że długość życia z powrotem zacznie się w Polsce wydłużać.</p>
<p>A więc wpływ systemu gospodarczego, to jest jeden czynnik określający jakość życia powodowaną przez warunki środowiskowe, świadomość społeczna jest drugim czynnikiem. I trzecim czynnikiem, to jest postęp naukowy.</p>
<p>Proszę państwa, nauka stale nam podpowiada nowe rozwiązania, jak poprawiać środowisko, ale także stale zwraca nam uwagę na nowe zagrożenia środowiskowe, o których my jeszcze nie mamy wielkiego pojęcia.</p>
<p>Sądzę więc, że w zakresie zagadnień ochrony środowiska postęp naukowy ma decydujące znaczenie dlatego, by to środowisko i ochraniać, i poprawiać. I na tym tle chciałem zwrócić jeszcze raz uwagę, nawiązać częściowo do tego, co mówił prof. Zimny.</p>
<p>Proszę Państwa! Wszystkie sprawy środowiskowe są tylko ważne wtedy, kiedy odnoszą się do życia, gdyby brudne powietrze i skażona woda nie wpływała na życie moglibyśmy się tym nie interesować. Życie jest podstawą naszego działania w środowisku. To życie my bardzo mało znamy. Bardzo mało znamy systemy ekologiczne, bardzo mało znamy w rzeczywistości reakcje człowieka na skażenia.</p>
<p>To, że Ministerstwo Zdrowia stale nam wmawia, że nie ma wielkich reakcji naszego społeczeństwa na skażenia środowiskowe, jest wyrazem braku wiedzy, podstawowej wiedzy o tym, jak komórka, organizm, społeczeństwa reagują na skażenia środowiskowe.</p>
<p>I na tym tle proszę państwa jeszcze jedna rzecz, która wydaje mi się, że nie jest związana z epoką stalinowską, a więcej z naszą świadomością, to są przekształcenia struktury przyrody w naszym kraju. Ja twierdzę już od dawna, że jeżeli poprawimy czystość powietrza i jeżeli poprawimy czystość wody, jeżeli zlikwidujemy hałdy zanieczyszczeń, to przyroda i tak będzie degradowana, ponieważ struktura przyrody w naszym kraju jest degradowana. Zdegradowaliśmy ją przez nadmierny wyrąb lasów i zmianę struktury wiekowej naszych drzewostanów. Zmarnowaliśmy ich przez zmianę struktury pól, wycięcie zadrzewień śródpolnych, przez niszczenie parków podworskich, przez zmianę całej organizacji stosunków wodnych. To wszystko są elementy struktury przyrodniczej, która ulega w Polsce wielkim przekształceniom.</p>
<p>Wydaje mi się więc, że zabezpieczenie struktury przyrody jest tym zagadnieniem, które stoi przed nami dlatego, że nowa organizacja życia społecznego może nie będzie tworzyć nowych wielkich zakładów przemysłowych i nie będą powstawać nowe wielkie centra katastrof ekologicznych. Ale całość przyrody w sytuacji, kiedy każdy będzie decydował o tym, jak podnieść swój zysk, jak wyrzucić na rzecz społeczeństwa zewnętrzne szkody przyrodnicze, będą powodować gwałtowną degradację.</p>
<p>Dlatego chciałem państwu proponować, by na te zagadnienia generalne, związane z nauką, z świadomością i dopiero ze strefą gospodarczą, zwrócić uwagę wtedy, kiedy modelujemy nowy kształt naszego społeczeństwa i funkcjonowania tego społeczeństwa.</p>
<p>Sądzę więc, że obrady naszego „stolika” powinny być nie tylko adresowane do Ministerstwa Ochrony Środowiska, powinny być adresowane do naszego społeczeństwa, a także do tych innych „stołów”, „stolików” i całego „okrągłego stołu”, bo tam będą rozstrzygać się sprawy, czy środowisko będzie dobrze czy źle funkcjonować w Polsce.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Proszę o zabranie głosu pana Wierzbickiego i przygotowanie się do głosu pana Wacława Kulczyńskiego.</p>
<p><em>Ob. Zbigniew Wierzbicki:</em></p>
<p>Chciałbym nawiązać może do ostatniej wypowiedzi, mianowicie wypowiedzi pana Lubańskiego, pana Kostrzewy i pana Andrzejewskiego.</p>
<p>Otóż proszę państwa, tak bardzo nie krytykujmy siebie i to, że właśnie mówimy o tych sprawach. Bo prof. Andrzejewski słusznie tutaj zwrócił uwagę na braku uświadomienia społeczeństwa, ogółu społeczeństwa i brak uświadomienia decydentów.</p>
<p>Pan Kostrzewa właściwie to samo powiedział w sposób pośredni. Co my tak naprawdę wiemy o Łodzi, o sytuacji w Łodzi nawet my tu obecni. Przecież cenzura kładła zapis na wiele wiadomości informacji. Ja myślę, że o tych rzeczach trzeba mówić, a może nie tyle mówić, ile trzeba krzyczeć. Trzeba krzyczeć, bo albo uświadomi społeczeństwo katastrofa ekologiczna, tak jak to zrobił Czarnobyl w sprawie energetyki jądrowej, albo uświadomi, może uświadomić akcja edukacyjna i to właśnie co my mówimy, co się przedostaje do środków masowego przekazu i z tego narzędzia nie rezygnujmy. To nie znaczy wcale, ażeby wniosek pana Lubańskiego, który właściwie chyba szedł po mojej też myśli, ażeby w tych tu rozważaniach systemowych podjąć również pewne konkretne przykłady i pokazać, że można pewne rzeczy rozwiązać tak zresztą, jak to pan zrobił w tym swoim zakładzie. Ale to jest właśnie przypadek pojedynczy, indywidualny zależny od świadomości tej osoby czy tego decydenta.</p>
<p>Tu mam przed sobą proszę państwa materiały związków zawodowych, wybór materiałów szkoleniowych dla aktywu związkowego „Ochrona środowiska naturalnego w działalności związków zawodowych” - do użytku wewnętrznego w 1988 roku wydane i to właśnie czytam we wnioskach z uchwał w poszczególnych konkluzjach, domagają się mniej więcej tego samego, czego my się tu domagamy, prawda, tego samego. Chodzi tylko o to, żebyśmy doszli do możliwości i sposobów transmisji tych rzeczy właśnie do szerokiego ogółu, a zwłaszcza do decydentów, nie tylko do Ministerstwa Ochrony Środowiska, tylko bardziej właśnie do decydentów życia gospodarczego, społecznego i innego.</p>
<p>Ale proszę Państwa! Tutaj pan prof. Juda wydaje mi się, że trochę uprościł sprawę. Bo ja wprawdzie zgadzam się z tym, że restrukturyzacja gospodarki poprawi naszą sytuację ekologiczną. Ale czy możemy tu postawić znak równania, zwłaszcza w naszych warunkach, obawiam się, że nie. Jeżeli nie damy do tej restrukturyzacji, nie dodamy współczynnika ekologicznego, to obawiam się, że będziemy mieli częściową restrukturyzację gospodarki, która pójdzie znowu na szybkie korzyści gospodarcze, zyski, kosztem właśnie środowiska.</p>
<p>I tu chciałbym również nawiązać do tego, co mówiła pani prof. Hager-Małecka o ustawodawstwie, o prawie. Wprawdzie możemy sobie powiedzieć, że istota naszego problemu nie leży w ustawodawstwie, tylko jest poza prawem, w życiu faktycznym, w życiu gospodarczym, ekonomicznym. Niemniej jednak dobre ustawodawstwo jest tym narzędziem, które pomoże nam w likwidowaniu, czy w ograniczaniu szkodliwości działań różnych, szkodliwości środowiska.</p>
<p>I tu powstaje taki problem dosyć istotny, mianowicie, o którym była mowa. Mamy przecież ustawę o ochronie środowiska, z 1949 r. która została znowelizowana, opracowany jest projekt i to przy udziale bardzo wybitnego prawnika, prof. Brzezińskiego, który dostał nawet nagrodę międzynarodową za swoją działalność w ustawodawstwie ochrony przyrody i ta ustawa jest blokowana od 7 czy 8 lat, nie wiem przez kogo ona jest blokowana. I zastanawiamy się ciągle nad tym, dyskutujemy, czy wydawać jedną czy dwie ustawy. Czy rzeczywiście nie byłoby praktyczniejszym rozwiązaniem to co już jest gotowe, uchwalić jak najprędzej, a zastanawiać się potem nad tym, czy wydawać jedną czy dwie ustawy.</p>
<p>Ja proszę państwa jestem raczej za dwoma, ale wiem, że to jest sprawa dyskusyjna. Czego się boję w jednej ustawie? W jednej ustawie o ochronie i kształtowaniu środowiska obawiam się, że przy naszej omnipotencji, przy omnipotencji naszej administracji ochrona środowiska, konserwatorska, na której nam musi bardzo zależeć, wobec tego tej sytuacji, którą znamy, o której mówił tutaj przed chwilą prof. Andrzejewski, głębiej może nawet to ujął, niż my tutaj ogólnie stwierdzamy.</p>
<p>Może musimy się obawiać, że pod pojęciem kształtowania środowiska będą przemycane antyekologiczne decyzje i to będzie robić administracja szczebla podstawowego i szczebla średniego dla różnych korzyści. I dlatego uważam, że trzeba skorzystać z tego, że mamy ustawę konserwatorską, ustawę, która wyraźnie zabrania pewnych działań, pewnych zachowań, ona jest gotowa i ją powinno się jak najszybciej uchwalić. Natomiast sprawa kodyfikacji, to jest sprawa jeszcze paru lat. Nie wiem, czy możemy w tej sytuacji czekać nawet na dwa lata czy trzy.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Proszę o zabranie głosu pana Wacława Kulczyńskiego, i przygotowanie się do głosu pana Rafała Kasprzyka.</p>
<p><em>Ob. Wacław Kulczyński:</em></p>
<p>Proszę Państwa! Panowie Przewodniczący! Chciałbym prosić o takie spojrzenie na nasze obrady dziś, a szczególnie przy następnej kolejce stołu, ażeby doprowadzić do czegoś, co bym nazwał uczynieniem zdecydowanego kroku naprzód.</p>
<p>Dlaczego tak mówię? Po prostu już tutaj na tle różnych wypowiedzi mogliśmy się zorientować, że w niektórych tematach przynajmniej jest pewna doza w sumie niedoinformowania. Aczkolwiek wydawało nam się w ministerstwie, że dla takiej informacji staraliśmy się uczynić wiele, może nawet wszystko, to jest dla nas też wniosek taki, iż okazuje się bardzo mało zrobiliśmy.</p>
<p>I wspominam o tym dlatego, ponieważ… no, po pierwsze może jeszcze taka refleksja. Właściwie można powiedzieć, że w większości tych spraw zarówno głównych, jak i tematów zupełnie szczegółowych, dziś wymienionych, postulowanych, w zasadzie możemy mówić o zgodności. Tylko że to nie sprawi, nawet to przeświadczenie nie sprawi czy nie zdecyduje o konstruktywności naszych obrad. Otóż ta zgodność również wynika i stąd, że wiele spraw jest po prostu w biegu realizacyjnym. My przedstawimy na kolejnym posiedzeniu, postaramy się może po prostu zrobić wypisy z konkretnych sformułowań, które pokażą jak te sprawy w tej chwili w trybie legislacyjnym - mówię o całej instrumentacji prawnej, którą zmieniamy - biegną.</p>
<p>Dam przykłady, nie o wszystkim będę tutaj mówił, ale kwestia odpadów. Jest poprawka do ustawy zgłoszona, została akceptowana już przez rząd, czeka na swoją kolejkę w Sejmie. Mamy nadzieję, że jeszcze jednak ten Sejm zaakceptuje tę poprawkę i inne o zakazie importu odpadów o charakterze toksycznym. Jednoznacznie przecinamy sprawę, bowiem prawdą jest to co państwo tutaj mówili, iż w tym zakresie zaistniała sytuacja niebezpieczna. Tam gdzie myśmy się dowiedzieli, ale nie mieliśmy pewności, czy akurat dotarła do nas w każdej sprawie informacja, przeciwdziałanie ministra było, było to publikowane, zresztą w prasie. To za mało, uznano, że trzeba rzeczywiście już na dziś i na przyszłość wprowadzić tego typu rozwiązanie.</p>
<p>Zgłoszona została również do rządu, zgłoszony został projekt rozwiązań w zakresie tego, co zostało nazwane służbą przeciwdziałającą kataklizmom. Trochę inaczej to było nazwane, ale w każdym razie - dla nadzwyczajnych zagrożeń - taka formuła została przyjęta w tym projekcie. I jest na to już w tej chwili akceptacja rządu, z tym że zostały zgłoszone poprawki do koncepcji i to będzie w związku z tym, jeszcze ulegało tam pewnym poprawkom.</p>
<p>Ja tak wybieram, może nie wszystkie po kolei, przewiduje się i to już jest - można powiedzieć - w tym rządowym etapie przesądzone, wprowadza się zaostrzenie norm z tytułu zanieczyszczeń środowiska, z tym, że generalnie zaostrzenie, natomiast upoważnienie lokalnych władz, wojewódzkich władz - upoważnienie do tego, ażeby w zakresie swoich terenów mogły te normy zaostrzać. Nie wolno łagodzić, ale zaostrzać tak bowiem sami wiemy, że pewna - nazwijmy to - średnia nie zawsze odpowiada sytuacjom, jakie są w poszczególnych rejonach naszego kraju.</p>
<p>Zasada, pani poseł prof. Hager-Małecka wspomniała o tym - zasada oceny, dawania oceny ekspertyzy środowiskowej dla każdej inwestycji, została przyjęta, wprowadzona w planie konsolidacji. Ponieważ będzie jakiś czas potrzebna na to, żeby znowelizować i zmienić zarówno ustawę o ochronie przyrody, jak i ustawę o ochronie środowiska, wobec tego w trybie też poprawki bieżącej, wprowadzona została sprawa powołania społecznej straży ochrony środowiska.</p>
<p>A więc jest szereg kwestii, które po prostu są regulowane. Ja nie wszystkie wymieniłem, nawet nie chciałem po prostu tutaj świadomie tego w tej chwili robić, żeby czasu nie zajmować, ale pokazuję przykłady.</p>
<p>O tzw. Banku Ekologicznym, była taka propozycja tutaj zgłoszona. Także w tym zakresie odpowiednia poprawka została wprowadzona i ten bank będzie funkcjonował od 1 lipca br. Czyli chciałbym namówić do takiej sytuacji, w której nie byłoby tak, że my dojdziemy do zgody, że takie czy inne parametry prawno-ekonomiczne mają funkcjonować, ale już w określonych kręgach, wiadomo, że nie zostały po prostu przyjęte, zaakceptowane. Nawet ja mówię tutaj wspólnie o nas wszystkich - jest to kwestia autorytetu zarówno państwa ze strony „Solidarności”, powiem szczerze i ze strony naszej, żeby nie powiedziano, że nic tutaj nowego nie wymyślili, bo w gruncie rzeczy poszli na to, co już jest wdrażane.</p>
<p>Oczywiście, my możemy dyskutować, dlaczego dopiero teraz, że to jest może za późno itd. Ale to nie zmienia faktu, że to już w te chwili po prostu jest wprowadzane. Tak samo dotyczy to całego zestawu rozwiązań o charakterze ekonomicznym, które powodują to, że zaczyna na rynku się robić ruch. My mamy kilkanaście różnego rodzaju fundacji zarejestrowanych, to zaczyna jak grzyby po deszczu w tej chwili rosnąć. Ale do tego różnego rodzaju przedsiębiorstwa, firmy. Przecież nie dlatego, powiedzmy sobie szczerze, to wszystko jest może - trochę też - tak pięknie się rozwija, rejestruje, że wszystkim tym panom, menagerom, prawda, prezesom fundacji tak strasznie zależy na ochronie środowiska. To też byłby uproszczony i błędny wniosek.</p>
<p>Powiedzmy sobie szczerze, po prostu już wiedzą o tym, że takie, a nie inne obowiązują w tym zakresie ulgi; zwolnienia od podatków dochodowych, różnego rodzaju przywileje w zaciąganiu kredytów. Jest to wszystko obliczone na to, żeby zarówno nasz przemysł taki podstawowy zaczął się w tych sprawach ruszać, jak i również powstawały w myśl idei - przedsiębiorczości, nowe przedsiębiorstwa, nowe jednostki, a zwłaszcza takie, które będą produkować urządzenia, sprzęt, aparaturę pomiarową dla ochrony środowiska.</p>
<p>Więc to podałem tak przykładowo. A teraz jeśli chodzi - wydaje mi się, że wobec tego w tej instrumentacji powinniśmy tak się zastanowić, ale to przyznaję, nie byliśmy w stanie, bo nie sądziliśmy, że to akurat w takim układzie wyjdzie dzisiaj. Wszyscy dopiero tutaj startujemy, przygotujemy na najbliższe posiedzenie państwu zestawienie takich materiałów, żebyśmy mogli po prostu robić to co ja powiedziałem - ten krok naprzód. Teraz tak - myślę, że nie podarowałby nam nikt, bo przecież my patrzymy na odbiór szeroki, to nie jest rzeczywiście tak jak państwo mówili, bo to byłoby uproszczenie nawet gdybyśmy sprowadzili, że Ministerstwo Ochrony Środowiska i Zasobów Naturalnych, to jest rząd, prawda.</p>
<p>Oczywiście jest to olbrzymie uproszczenie, to jednak nie o to chodzi. Tu chodzi o to, ażeby rozwiązać problemy - nazwę to może tak hasłowo, głośno, pompatycznie, ale dla narodu. I dlatego nie możemy nie powiedzieć o identyfikacji pewnych celów, pewnych zagrożeń, które są zidentyfikowane.</p>
<p>Muszę powiedzieć, że Narodowy Program Ochrony Środowiska został generalnie skrytykowany, on jest w tej chwili w przebudowie. To już nie będzie ten program, który był przedstawiony do konsultacji. I myślę, że nasz „stół” również wniesie określone sprawy do tego programu i to dobrze, że to się jeszcze tak w tej chwili nałożyło.</p>
<p>Ale myślę, że mogę powiedzieć - była raczej zgodność co do kwestii związanych z identyfikacją stanów /?/. Może tam były w pewnych szczegółach spory, ale generalnie i w dyskusjach ze strony, powiedziałbym - też zaryzykuję - ze strony wszystkich państwa, którzy tutaj siedzą przy tym stole, no na ogół było to przyjęcie, iż identyfikacja zagrożeń właściwie jest prawidłowa stanu i w związku z tym zagrożeń. I od tego odejść nam też nie wolno, od potwierdzenia. Potwierdzenia po to, żebyśmy wiedzieli na czym się skupić wobec tego w naszych działaniach, o co nam chodzi. To nie jest w tej chwili takie jednoznaczne dla wszystkich kręgów, nawet specjalistycznych jak my w tej chwili stawiamy sprawę, że dla nas najpoważniejszą sprawą w ochronie środowiska to jest zanieczyszczenie naszej atmosfery. A w tym zanieczyszczeniu naszej atmosfery w tej chwili dla Polski problemami numer jeden to jest kwestia - dwutlenku siarki i tlenków azotu. To jest wiążące, to jest wiążące dla naszych lasów, dla zmian klimatycznych, dla człowieka, dla każdego układu - oczywiście upraszczam, wiążąca sprawa.</p>
<p>Warto sobie - wydaje mi się - o tym powiedzieć, żebyśmy nie zostali z pewnymi mechanizmami, bez pokazania czemu one mają służyć. Dobrze gdybyśmy się zgodzili, że to tak jest, bardzo dobrze by to było. Ale powiedzmy to sobie, że problemem to jest kwestia zasolenia wód. Przecież to jest olbrzymi temat. Jeśli tego nie powiemy, tych dwóch problemów, które wymieniłem, to będzie nam trochę trudno podejść nawet do tego, czego oczekujemy od restrukturyzacji naszej gospodarki. A o tym też chciałbym parę słów powiedzieć.</p>
<p>No, nie możemy pominąć kwestii związanej z tym, że mamy poważne zaniedbania jeśli chodzi o zanieczyszczenie wód ściekami przemysłowymi i komunalnymi, jeśli w miastach tylko połowę praktycznie oczyszczamy, to to już krzyczy samo za siebie i nie możemy też odejść od tego co nazwę podejściem obszarowym do tematu. Mamy nie tylko z punktu widzenia 27 obszarów uznanych za ekologicznie zagrożone, tak jak panowie tutaj mówili te 30%, mniej więcej mieszkańców żyje na tych terenach, a więc taka sprawa, ale są potem jeśli mówić o układzie i w atmosferze, i w wodzie są jeszcze inne linie, które wskazują na pewne obszary jakie wymagają szczególnego zajęcia i myślę, że od nas też oczekują stosunku w tym zakresie.</p>
<p>I dlatego chciałbym powiedzieć o problemie, nie wolno nam od tego odejść w moim głębokim przekonaniu, o problemie emisji zanieczyszczeń, ale i emisji zanieczyszczeń. Jesteśmy w to uwikłani przecież niesamowicie. Przecież 50% zanieczyszczeń leci z południowego zachodu, od naszych sąsiadów. Wyznacza to nam również zadania w naszej polityce zagranicznej. To jest sprawa negocjowania w tej chwili, ale ponad rok negocjujemy i muszę powiedzieć z przykrością, że jest nam bardzo trudno, bo nieprawdą jest to, że co niektórzy mówią, że chcemy sprzedać jak gdyby Polskę w tym zakresie. Gdyby tak to było, porozumienie już byłoby dawno podpisane.</p>
<p>Chcę powiedzieć, że ostatnio zostało uzgodnione, to już w formule dyplomatycznej - uzgodnienie, drugi stopień parafowania, a dopiero trzeci stopień to jest podpisanie. Uzgodniono pewien zakres tematów, co do których wydawało się, że jest zgoda pomiędzy trzema partnerami, nie wszystkie tematy. Okazuje się, że powiedzmy sobie w tym gronie szczerze, strona niemiecka nawet i tego nie zaakceptowała.</p>
<p>Delegacja wysłana na rozmowy uzgodniła. Są trudności, są problemy w tym zakresie, ale to też nam wyznacza kierunki naszych działań. To jest 50% tego co jest nad Polską, ale jeśli już tak rozpatrujemy sprawę, to powiedzmy sobie również i o tym, że w tym globalnym stanie zanieczyszczeń nad naszym krajem mamy sytuację znowu dziwną. Ona jest dziwna w tym, że praktycznie to z tej globalnej emisji jakieś 70%, niektórzy mówią, że więcej to my z kolei emitujemy. Dalej to leci na wschód i to leci przede wszystkim na Skandynawię, to są te sprawy brzydkie, które nas łączą w tych stosunkach z krajami skandynawskimi i wywołują różnego rodzaju działania, a więc wydaje mi się, że i o takich sprawach musimy sobie powiedzieć, a jeśli tak powiemy, to z tego jest wniosek tego typu, że my musimy uczynić więcej. Na przykład my mówimy o wielkich elektrowniach, o energetyce zawodowej, to co zostaje nad Polską, jest energetyka ta socjalno-komunalna, bytowo-komunalna, takie jest fachowe określenie. To praktycznie to zostaje nad Polską, a więc interesem Polski jest wielkim, żeby tego tematu także nie zaniedbać. Wydaje mi się, że od tej strony też warto byłoby na sprawy popatrzeć.</p>
<p>Mówiłem o pewnych tych zagrożeniach, do tego chciałbym poinformować, żeby nie rozwlekać, są określone programy, jesteśmy gotowi je udostępnić, bo uważamy, że to są te scenariusze do spraw ważnych, które powinniśmy po prostu realizować. Sprawa współpracy międzynarodowej, proszę państwa, nie możemy tylko w kwestii konwersji naszego zadłużenia wybijać na plan pierwszy ze spraw, które mamy do rozegrania ze światem. Dlaczego? Państwo, którzy wiedzą jak - z czego się to wzięło i jest uchwała kongresu, ma swój numer przełomu ubiegłych lat, ona powstała rzeczywiście, jej realizacja miała miejsce przede wszystkim w odniesieniu Brazylii, Boliwii tego typu państw i jak to wygląda. Myśmy przeprowadzili rozmowy parokrotne z delegacją amerykańską w tej sprawie i ona będzie dla nas w pewnym sensie takim przykładem - jak ten temat rozwiązywać. Problem polega na tym, że z tego w gruncie rzeczy nam dolarów nie przybywa. Koncepcja jest taka, i my musimy się liczyć, że możemy oczywiście składać swoją koncepcję i taką małą, mamy siedzący tutaj kolega dr Sitnicki z SGPiS przygotował tego typu koncepcję, drugi wariant tej koncepcji przygotował, doc. Szczepański, a więc operujemy pewnymi rozwiązaniami tylko proszę państwa na gorszy ambaras - przepraszam, że trywialnie powiem, to muszą dwie strony, my jesteśmy dłużni i tam są nasi wierzyciele, więc to jest taka sprawa. Możemy sobie wiele rzeczy powiedzieć, że to musi być przyjęte, tylko że generalnie koncepcja do tej pory wygląda tak, że jakaś organizacja - fundacja w tym przypadku, która brała udział w rozmowach wykupuje część naszego zadłużenia po cenie jak było w ubiegłym roku 40 parę centów za 1 dolar. I to te pieniądze wykupione, jak gdyby zdejmują z odpisu naszego zadłużenia, ale jako pieniądz funkcjonuje złotka, która jest przekazana na inwestowanie, a nam jak życie potrzebne są dolary, waluta wymienialna, więc szukamy takiego rozwiązania, żeby przy tej konwersji rzeczywiście na to pójść, ale są zapisy i są koncepcje, więc znowu, żebyśmy nie otwarli drzwi otwartych.</p>
<p>Państwo wiecie, pan przewodniczący już patrzy na czas - że trochę za długo, ale państwo przecież wiecie również o tym, że są odzewy na rozwiązania naszych spraw ze strony Skandynawii. Ze wszystkimi rozmawiamy. Chcę powiedzieć Norwegia to jest najmniejszy element w tym całym ogniwie, zresztą jedyna Norwegia, nawiasem mówiąc, wypowiedziała się oficjalnie przeciwko koncepcji Szwecji i Finlandii w zakresie udzielenia pomocy Polsce i innym państwom Wschodu, bo były koncepcje bank utworzyć, europejski fundusz itd. Norwegia nie podjęła tej sprawy, a nawet wręcz zgłosiła swój sprzeciw, aczkolwiek wczoraj w czasie rozmów zachowała się pani Rembeck, bardzo dyplomatycznie i już nie mówiła o sprzeciwie, a mówiła o tym, że będą sprawy po prostu z ich strony także rozważane. Tylko poza konwersją zadłużenia są właśnie takie kwestie: wejścia w układy typu europejskich funduszy, łącznie z tym co w EKG się dzieje, jak również kwestia Banku Światowego. My jesteśmy po rozmowach z Bankiem Światowym, który oświadczył przynajmniej we wstępnych rozmowach, iż będzie gotów na warunkach dogodnych, kredytowych – sprawy po prostu, nam skredytować, nasze programy energetyczne być może również ochrony wód, a więc pokazuje ten przykład, że również jest niezwykle ważna dla rozwiązywania naszych spraw kwestia wejścia w dobre układy we współpracy międzynarodowe, ale to nie może się sprowadzić tylko do konwersji zadłużenia, bo do tej pory formuły funkcjonujące, po prostu dają nam w sumie za mało.</p>
<p>Czyli proszę państwa jest jedna kwestia, żebyśmy się rzeczywiście dobrze przygotowali do tych naszych obrad, na tle tego co już jest posunięte ze strony rządu do przodu, w identyfikacji naszych celów, a także zastanowili się nad takimi sprawami, bo one są ważne dla Okrągłego Stołu również, ale mówię „okrągłego” w tym znaczeniu przez duże OS.</p>
<p>W tych koncepcjach jakie tutaj zostały zaproponowane taka obawa jest, czy wszyscy zaakceptują nasze działanie, to nie chodzi o to moje zdanie, zdanie tutaj nawet wszystkich siedzących, ale czy inne partie naszego stołu to zaakceptują. Przecież wyraźnie widać z pewnych tutaj propozycji tę przemożną chęć umocnienia administracji centralnej. Skąd ta wiara? Ja jestem osobiście zaskoczony. Ta administracja, dla której powstały ruchy alternatywne, bo tak nazywamy ruchy proekologiczne, to są ruchy alternatywne wobec instytucji rządu, instytucji w ogóle, tak jest na całym świecie, bo to proszę państwa to z Zachodu przyszło i to tam funkcjonuje bardzo dobrze, tak że nie sprowadzajmy tego tylko do naszych polskich doświadczeń. No więc tutaj się okazuje, że naraz przemożną wagę, jakąś taką wiarę przywiązujemy do tego, że jak gdzieś będzie pozycja ministra, kogoś tam, a jeszcze dodamy urzędników, a na układ lasów, a na układ parków zaczniemy rozbudowywać administrację, no proszę państwa to są niebezpieczne kierunki. Ja bym się naprawdę zastanowił nad tym czy to tak, a rola samorządów - no więc decydujmy się, czy wobec tego cenimy samorządną władzę terenową, czy też mówimy tak, ale i zaczynają się ale. Czy w tym kierunku pójść.</p>
<p>Jeśli te rzeczy sobie przemyślimy, to chcę powiedzieć, że zrobię wszystko, z zespołem moich kolegów współpracowników, żeby te wszystkie postulaty zrealizować, ale żebyśmy po prostu znaleźli się z twarzą wobec szerokiego układu społecznego, umieli wytłumaczyć dlaczego myśmy się na to zdecydowali. To ja jestem wtedy też za, ale po prostu chciałbym się podzielić swoimi obawami tylko i tak proszę mnie rozumieć.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo panu ministrowi za ten głos.</p>
<p>Ja sądzę, że przyjmujemy ofertę wyjaśnienia które ewentualnie złoży ministerstwo na piśmie do wszystkich niejasności, do spraw w toku albo przez swoich ekspertów, którzy uczestniczą w naszych obradach. Zobaczymy jak będzie sprawniej i bardziej funkcjonalnie.</p>
<p>Jako ostatni przed przerwą głos zabierze pan Rafał Kasprzyk i myślę, że już nikt inny nie zdąży zabrać głosu.</p>
<p><em>Ob. Rafał Krawczyk:</em></p>
<p>Proszę Państwa! Moja wypowiedź w pewnym sensie będzie kontynuacją wypowiedzi pana prof. Wierzbickiego i pani prof. Hager-Małeckiej, a w pewnym sensie ustosunkowaniem się do nich i także pewną polemiką z wypowiedzią pana ministra.</p>
<p>W dyskusji nad ochroną środowiska występują dwie tendencje w ocenianiu roli prawa w tej ochronie. Pierwsza tendencja to polega na przecenianiu tej roli, a druga na jej ignorowaniu. Może zacznę od opisania tej pierwszej. To mi się kojarzy ze sposobem wypełniania patriotycznego obowiązku wobec Ojczyzny przez dwa jak gdyby środowiska. Środowisko opozycyjne, przynajmniej jego część, bardzo często uważa, że swój patriotyczny obowiązek wobec kraju wypełnia przez uczestnictwo w różnych manifestacjach o takim charakterze i przez odśpiewywanie przy okazji różnych rocznic, pobożnych i patriotycznych pieśni, natomiast władze uważają, że ten obowiązek można spełnić przez wydanie nowej ustawy.</p>
<p>Dzisiaj inflacja ustawodawcza jest na pewno większa, niż inflacja pieniężna. Ja się obawiam, że wyniki naszego stolika zakończą się apelem do Sejmu o uchwalenie nowej ustawy. Jestem pewien, jeśli taki będzie nasz wniosek, to całe nasze spotkanie nie ma najmniejszego sensu.</p>
<p>Dlaczego nie ma sensu? Dlatego, że proszę państwa, nowa ustawa w większości problemów w ogóle nie rozwiąże. Po pierwsze, nie rozwiąże problemu gospodarczego, jak państwo wszyscy tutaj zwracali uwagę, zwłaszcza pan prof. Juda i pan prof. Hrynkiewicz, główną przyczyną fatalnego stanu środowiska jest struktura naszej gospodarki. Gospodarka musi się tak zmienić, aby funkcjonując w oparciu o rynek, podmiotom gospodarczym nie opłacało się zanieczyszczać środowiska i to bardzo się nie opłacało. Ekonomiczne środki ochrony środowiska są na pewno bardziej skuteczne, niż prawne, chociaż one zawsze występują z prawnymi, bo przeważnie w krajach zachodnich nie opłaca się naruszać środowiska, bo się płaci za to bardzo duże odszkodowanie.</p>
<p>Której kwestii jeszcze ewentualna nowa ustawa o ochronie środowiska nie rozstrzygnie? Mianowicie powiązania ochrony środowiska z innymi organami ochrony prawnej. Nasza ustawa o ochronie środowiska, która teraz obowiązuje, ta z 1980 r. pod względem zapewnienia uprawnień osobom indywidualnym wcale nie jest ustawą najgorszą w porównaniu z odpowiednimi aktami prawnymi obowiązującymi na Zachodzie. Jest gorszą od ustaw amerykańskich i jest chyba tak samo dobrą, jak ustawy francuskie, a lepszą niż ustawa zachodnioniemiecka pod tym względem, pod względem przyznania uprawnień osobom indywidualnym, prywatnym, każdemu z nas, jak tu siedzimy. Ale te wszystkie środki ochrony, które przysługują osobom indywidualnym nie są wykorzystywane. Dlaczego nie są wykorzystywane? A powinny być. Jest oczywiste, że powinny być.</p>
<p>Ktoś z panów powiedział, że prawo do ochrony środowiska jest naturalnym prawem człowieka w świetle polskiego ustawodawstwa. Prawo do życia jest na pewno dobrem osobistym chronionym przez to prawo, prawo do zdrowia - również. Niektórzy uważają, że istnieje także prawo każdego człowieka do nieskażonego środowiska.</p>
<p>Ale w tej chwili ani osoby indywidualne, ani organizacje społeczne, takie jak Liga Ochrony Przyrody i Polski Klub Ekologiczny czy samorządy, o których mówił pan minister nie kwapią się z podnoszeniem swoich roszczeń, roszczeń dotyczących zaniechania szkodliwej dla środowiska działalności.</p>
<p>Dlaczego nie występują z takimi roszczeniami? Bo proszę państwa, pozycja ustrojowa wymiaru sprawiedliwości jest zbyt niska, żeby skutecznie można było doprowadzić na przykład do zamknięcia uciążliwego dla środowiska zakładu. Po to, żeby w Krakowie zamknąć jeden wydział huty w Skawinie, to trzeba było zorganizować prawie rewolucję społeczną. Nikt nie wierzy, że można to osiągnąć na drodze sądowej, chociaż ustawa nasza przewiduje, nawet nie jedna ustawa, bo osobno przewiduje to ustawa o ochronie środowiska, osobno kodeks cywilny.</p>
<p>Inna podkomisja dyskutuje obecnie nad uchyleniem ubezwłasnowolnienia polskich sądów. Dopóki to ubezwłasnowolnienie nie zostanie uchylone, dopóty żadna ustawa o ochronie środowiska nie będzie odpowiednio działać.</p>
<p>Następna kwestia - nowoczesnych rozwiązań, które ma zapewnić przyszła ustawa. Proszę Państwa! We Francji aż do 1975 r. obowiązywała ustawa z 1918, bardzo anachroniczna, z anachronicznie nawet brzmiącym tytułem „Ustawa o zakładach, które są niezdrowe i uciążliwe dla sąsiedztwa”. Ale wykonywanie tej ustawy przez administrację francuską i przez sądy francuskie było tak dobre, że nawet nam się nie śni jak. Dopiero w 1975 r. zmieniono tę główną ustawę i ona się już nazywa ustawą o klasyfikowaniu zakładów ze względu na zagrożenie dla środowiska.</p>
<p>Tam, gdzie środowisko się najlepiej chroni, tam okazuje się, najrzadziej zmienia się ustawy. Zmiana każdej ustawy wprowadza niesłychane zamieszanie. Wprowadza zawsze więcej na początku szkody, niż potem pożytku. Zmiana ustawy o ochronie środowiska, ale nie twierdzę, że ona nie powinna mieć miejsca, powinna być bardzo ostrożna przede wszystkim. I tutaj chcę się ustosunkować do wypowiedzi pana ministra, powinna jednak wzmocnić rangę ustrojową państwowych organów, które zajmują się ochroną środowiska, zwłaszcza Państwowej Inspekcji Ochrony Środowiska.</p>
<p>Ze względu na wagę problemu, Państwowa Inspekcja Ochrony Środowiska uważam, że powinna podlegać jeśli nie Sejmowi, to Radzie Państwa, czy przyszłemu prezydentowi. Jej rola powinna być analogiczna do roli NIK-u. Ja wcale nie uważam, że administracja, która się zajmuje ochroną środowiska działa źle. Bo to nieprawda. Ta administracja, prowadziliśmy, Uniwersytet Łódzki prowadził badania na terenie Wałbrzycha, na terenie Łodzi, ta administracja na ogół wykonuje w sposób należyty swoje obowiązki, tylko pozycja tych ludzi, którzy w tej administracji zasiadają, jest bardzo niska, wobec czego ich decyzje nie są respektowane, nie są wykonywane.</p>
<p>Jeśli Wydział Ochrony Środowiska nałoży wysoką karę pieniężną na przykład za zanieczyszczenie wody, to rada narodowa, odpowiednie instancje polityczne najczęściej znajdą sposób wpłynięcia na tych urzędników zasiadających w Wydziale Ochrony Środowiska, żeby tej kary nie egzekwować, no bo to może spowodować zachwianie wynikami finansowymi przedsiębiorstwa, może to spowodować strajk i tak dalej.</p>
<p>Ostatnio przykład z Bełchatowa. Był tam strajk, krótki. Pracownicy domagali się podwyżki pensji. Więc dyrektor podwyższył pensję z tym, że częściowo dlatego, że zwiększył tak zwaną premię za oszczędność energii. A skąd się to zwiększenie premii wzięło? Z wyłączenia elektrowni proszę państwa. Z wyłączenia elektrowni to się wzięło, bo to pochłania dużo energii, wobec czego oszczędza się na ochronie środowiska, daje się pracownikom pieniądze. To jest przecież niezgodne z decyzją Wojewódzkiego Wydziału Ochrony Środowiska Geologii i Gospodarki Wodnej w Piotrkowie. Ta decyzja jest ignorowana. Ale pozycja tego urzędu jest niska i to panie ministrze wskazuje na to, że tę pozycję należy wzmocnić. Rangę wszystkich instytucji państwowych zajmujących się ochroną środowiska należy zwiększyć.</p>
<p>Zawsze organa powołane przez społeczeństwo, organizacje społeczne w ochronie praw publicznych, miały tylko posiłkowe znaczenie, bo to jest jednak tylko pośredni stopień kontroli. I organa społeczne nigdy nie zastąpią odpowiednio działających organów państwa. Zresztą w żadnym kraju się to nie udało, nawet w Stanach Zjednoczonych, gdzie właściwie każdy obywatel może zaskarżyć każdą decyzję administracyjną, może zaskarżyć nawet każdą ustawę stanową, a nawet federalną, jeśli uważa, że ta ustawa narusza środowisko. To jednak mimo bardzo daleko idących uprawnień dla indywidualnych obywateli i dla organizacji społecznych, które tam mogą być powoływane, ad hoc, tam na przykład sześciu studentów prawa w ramach ćwiczeń z prawa cywilnego powołało sobie organizację, tam nie trzeba ich rejestrować, i zaskarżyło do Sądu Najwyższego ustawę twierdząc, że narusza to, ta ustawa narusza inną ustawę, która ma nadrzędny charakter, mianowicie ustawę o narodowej polityce ochrony środowiska i sprawę tę wygrali. Ale mimo wszystko jednak w Stanach Zjednoczonych główny ciężar ochrony środowiska spoczywa na agencjach federalnych, rządowych. Nie łudźmy się, że organa społeczne zastąpią państwo w tej pracy.</p>
<p>Następna proszę państwa kwestia w końcu, która wymaga jednak zwrócenia uwagi. Po pierwsze znalazło się to już dokładnie w raporcie prof. Kozłowskiego, kary za naruszenie środowiska powinny być... podlegać zasadzie indeksacji. W tej chwili w niektórych wypadkach, za zgromadzenie nielegalne tony śmieci kara wynosi 150 zł. Za tonę śmieci 150 zł. No jest to śmieszne prawda. Czy powinniśmy czekać na nowelizację ustawy o ochronie środowiska, żeby spowodować zakaz wwożenia do Polski odpadów. Uważam, że nie. Na podstawie obecnie obowiązującego stanu prawnego przecież składowanie śmieci wymaga zgody odpowiednich organów, odpowiednich organów. I to jest również następny argument za wzmocnieniem pozycji ustrojowej tych organów, które się zajmują ochroną środowiska i raczej za wydzieleniem ich z organów terytorialnych. One nie powinny być częścią urzędów wojewódzkich, nie powinny wchodzić do miejscowego establishmentu, bo dyrektor kopalni, dużej kopalni zawsze jest osobą ważniejszą, niż szef Wydziału do spraw Ochrony Środowiska. Ta organizacja powinna ulec radykalnej zmianie.</p>
<p>I główny ciężar ochrony środowiska powinien spoczywać na Państwowej Inspekcji Ochrony Środowiska.</p>
<p>Następnie to jest kwestia, no zastanowienia się nad możliwie najłagodniejszym sposobem nowelizacji tej ustawy. Ja bym poprosił pana prof. Sommera, żeby się do tego ustosunkował, bo jest szefem programu, centralnego programu badawczego, który ocenia skuteczność różnych instrumentów ochrony środowiska. Pewne materiały, zostały już zebrane i myślę, że w tym gronie powinien podzielić się swoimi refleksjami w tym względzie.</p>
<p>Dziękuję.</p>
<p><em>Ob. Sommer:</em></p>
<p>Jak dotąd, to co pan powiedział, w pełni się zgadzam.</p>
<p><em>Przewodniczący:</em></p>
<p>Dziękuję bardzo.</p>
<p>Proszę Państwa! W ten oto sposób dobrnęliśmy do przerwy. Jako remanent - sprzed przerwy zostało pięć głosów członków „okrągłego stołu” i trzy głosy ekspertów. Tak że mamy zaległość ośmiu głogów, jeszcze dziewiąty dochodzi.</p>
<p>Przerwa, zdaje mi się, że do godziny 15-tej, tak, ale nie jestem pewien. Ktoś z organizatorów jest na sali? Nie, nie ma nikogo.</p>
<p>Przyjmujemy, że do 15-tej przerwa. Po 15-tej drugą część obrad oddaję w ręce pana prof. Kozłowskiego.</p>
<p>Dziękuję Państwu za zdyscyplinowaną uwagę.</p>
<p></p>
<p>/Przerwa/.</p>
<p></p>
<p>/Po przerwie/.</p>
<p></p>
<p>/<em>Przewodnictwo</em> obrad obejmuje <em>prof. Stefan Kozłowski</em>/.</p>
<p><em>Przewodniczący:</em></p>
<p>Wznawiamy obrady. Chciałbym się zastanowić nad programem drugiej rundy. Mamy wiele osób przyjezdnych i sądzę, że państwo po godzinie 16-tej zaczną patrzeć na zegarek, bo jest wiele osób przyjeżdżających. Mamy dużo osób zgłoszonych do dyskusji. Wobec tego sądzę, że musimy zrobić dwie rzeczy. Po pierwsze ograniczyć czas wystąpień, a po drugie może zastanowić się nad dalszym tokiem, bo obawiam się, że po szesnastej niektóre osoby zaczną wychodzić i nie porozumiemy się dokładnie. Wobec tego może zacznę od pewnej propozycji dalszego toku funkcjonowania naszego zespołu.</p>
<p>Proponuję podjąć obrady w poniedziałek i prowadzić je przez 3 dni z rzędu: poniedziałek, wtorek, środa. Głównie ze względu na dużą ilość przyjeżdżających i po prostu trudności z dojazdem. Mylę, że godz. 10.30 w poniedziałek.</p>
<p>/Głos z sali: Czy jest możliwość zapewnienia noclegów?/.</p>
<p>Tak, sądzę, że tutaj może pani Aniela, prośba o zastanowienie się. Zasadniczo mamy tutaj zabezpieczenia, tak że jest to właśnie możliwe i chcemy, żeby osoby spoza Warszawy mogły przenocować i żeby poświęcić ten czas.</p>
<p>Druga sprawa dotyczyłaby tego, że chcielibyśmy w dniu dzisiejszym zakończyć generalną debatę nad naszymi problemami, natomiast od poniedziałku przystąpić do konkretnej redakcji naszych ustaleń „stołu”. Jak państwo wiecie są postępowania tego typu, że albo ustalamy listę zagadnień co do których zyskaliśmy zgodność, albo odkładamy to do drugiej serii i jak gdyby protokołu rozbieżności.</p>
<p>To jest jedna rzecz, druga rzecz jest taka: chcielibyśmy od poniedziałku przystąpić do konkretnej redakcji tego przedłożonego przez nas 17 punktowego programu. Oczywiście ilość tych punktów może się zwiększyć i tutaj nie ma ograniczenia. Żeby jednak nie prowadzić już szerokiej dyskusji, a szczególnie wyjaśnień, to zwracam się do pana ministra Kulczyńskiego, ja rozumiem, że ministerstwo bardzo wiele robi rzeczy, ale może już nie tyle do tego wracajmy co do treści zapisu, który chcemy tu przedłożyć. Wobec tego jeżeli do punktu 1 są jakieś uwagi - prosimy napisać ten punkt w nowej wersji. Tę nową wersję prosimy przywieść już powieloną w możliwie 20 egz., żeby po prostu położyć na stole, żebyśmy się zastanowili, którą wersję przyjmujemy. Bo jeżeli zaczniemy każde zdanie dyskutować jest za dużo osób, żeby można było taką szeroką dyskusję prowadzić.</p>
<p>Czy... i prośba o propozycje zmian czy redakcji poszczególnych punktów już w formie takiej jaką moglibyśmy przyjąć do ostatecznego naszego zapisu, łącznie z terminem wykonania. Jeżeli państwo dojdziecie co wniosku, że jest potrzeba napisania nowego całkiem punktu, proszę bardzo będziemy mogli również to oczywiście przedyskutować i przyjąć.</p>
<p>Taka byłaby z mojej strony propozycja co do techniki pracy w tych trzech dniach i zasadniczo uważam, że te trzy dni powinny nam wystarczyć. Chciałbym, żebyśmy w środę zakończyli ustalanie głównych tez, głównych programów, które tutaj chcemy zaproponować. Czy do takiego przyjęcia postępowania byłaby zgoda, czy są uwagi?</p>
<p><em>Ob. Kołodziejski:</em></p>
<p>W zasadzie zgoda, z tym, że ja to rozumiem, że oprócz tego każdy z uczestników „stołu” ma prawo, a nawet obowiązek zredagowania swoich ewentualnie punktów dodatkowych albo modyfikacji tych, bo myśmy nie dyskutowali jeszcze na temat treści poszczególnych punktów i ta dyskusja będzie miała miejsce prawdopodobnie w tych trzech dniach. Tak należy to rozumieć.</p>
<p><em>Przewodniczący:</em></p>
<p>Z tym tylko, że właśnie jest propozycja, żeby już przyjechać z gotowymi punktami, żeby to ułatwić i wtedy przy pomocy nożyczek i kleju będziemy montować ten układ.</p>
<p>Czy tu jeszcze byłaby chęć zabrania głosu?</p>
<p><em>Ob. Zygmunt Polański:</em></p>
<p>Ja mam tego propozycję następującą. Ponieważ - najpierw pytanie - czy my mamy jakiś konkretny termin zakończenia naszych obrad.</p>
<p><em>/Przewodniczący:</em> Chcielibyśmy w środę zakończyć/.</p>
<p>Ale czy to jest nasza propozycja, czy to wynika z jakiegoś ogólnego toku prac „stołu”?</p>
<p><em>/Przewodniczący:</em> Jest ogólna tendencja, żeby możliwie nie rozciągać prac stołu/.</p>
<p>Dlaczego ja o to pytam? Bo w moim przekonaniu jeżeli my mamy rzeczywiście zastanowić się nad każdym z tych 17 punktów i ewentualnie jeszcze przedstawić nowe ten czas do poniedziałku jest za krótki, żeby tę rzecz dobrze zrobić.</p>
<p>Proponowałbym przełożyć troszkę dalej ten termin po to, żeby przyjechać z materiałem już może lepiej trochę opracowanym i bardziej przemyślanym, bo to jest jednak tempo za szybkie i uważam, że wpłynęłoby to niekorzystnie na całość naszych ustaleń.</p>
<p><em>Ob. Bogusław Gołąb:</em></p>
<p>Proszę Państwa! Niektóre kwestie są wyjątkowo specjalistyczne. po naszej przeciwnej stronie siedzą panowie, który są specjalistami, ale my niemniej musimy posiłkować się naszymi specjalistami w związku z tym wnoszę, żeby nasi zaproszeni specjaliści mieli prawo być tu obecni i mieć prawo głosu w podstawowych kwestiach. Natomiast mnie osobiście nie interesuje tempo załatwienia tak ważnych i podstawowych spraw. Szybkie ich parafowanie. My mamy świadomość, że my wstępujemy ze zobowiązania społecznego i czujemy ten ciężar. I nam tempo, nam się nie śpieszy proszę państwa, natomiast nas interesuje, żeby generalnie zmienić stan tego, co od 45 lat w tym kraju się dzieje i nam się nie będzie spieszyło, czy to będzie środa czy czwartek, czy następny miesiąc.</p>
<p>Dziękuję.</p>
<p><em>Ob. Hager-Małecka:</em></p>
<p>Ja popieram pierwotną wersję Ja uważam, że uzgodniona jest sprawa pomiędzy przewodniczącymi dwóch części naszego dzisiejszego posiedzenia i bardzo jestem za tym, żeby wniosek pana prof. Kozłowskiego w uzgodnieniu z panem prof. Kołodziejskim przeszedł dlatego, że jednak jest tutaj większość ludzi, którzy siedzą w temacie i także doradcy są, tak że można na bieżąco te sprawy rozważyć, bo o tym, żeby od początku zapoznawać się z każdym punktem od nowa, to jest niemożliwe, to by nas donikąd nie doprowadziło.</p>
<p><em>Ob. Bogusław Gołąb:</em></p>
<p>Czy prawem riposty mogę zapytać panią przewodniczącą - że ten temat był znany społeczeństwu i specjalistom od 40 lat, i stan jego jest taki jaki jest. Przecież w tym brali udział specjaliści.</p>
<p>Dziękuję.</p>
<p><em>Ob. Stefania Hejmanowska:</em></p>
<p>Popieram stanowisko kolegi Bogusława Gołąb. Uważam, że to są zbyt poważne sprawy, żebyśmy w takim tempie załatwiali. Poczekajmy jeszcze z tydzień wgryźmy się dokładnie w te punkty, bo to są sprawy - nas będzie rozliczać z tego społeczeństwo. Nasze zdrowie i przyszłe pokolenia. Proszę państwa! Ta chwila pierwszy raz od 44 lat jest. Tak że uważam, że naprawdę zaczekajmy.</p>
<p><em>Przewodniczący:</em></p>
<p>Proszę Państwa! Wobec tego ja może bym tak zaproponował, spróbujmy zrobić to co możemy. Przyjmijmy ten tok, może jaki zaproponowałem nie przesądzając tego czy my w tę środę to skończymy. Jeżeli dojdziemy do wniosku, że jest to możliwe, to dobrze, jeżeli dojdziemy do wniosku, że są zagadnienia, które wymagają dalszych rokowań, no to sprawa się przeciągnie do następnego tygodnia. Jeżeli chodzi o zaproszenie doradców, oczywiście jest to możliwe, tak jak dzisiaj strona rządowa ma szerokie grono doradców, również tutaj nie ma ograniczeń i nie ma możliwości.</p>
<p><em>Ob. Zygmunt Polański:</em></p>
<p>Ja bym jednak podtrzymywał swoje stanowisko w tej sprawie i proponowałbym spotkanie nie 20, tak jak pan przewodniczący proponuje, a 27 czyli na przyszły poniedziałek. To jest dostatecznie dużo czasu, żeby przygotować się dobrze do dyskusji.</p>
<p>Dziękuję bardzo.</p>
<p><em>Przewodniczący:</em></p>
<p>Proszę Państwa! Przykro mi, że muszę w moim obozie prowadzić polemikę, ale nie możemy rozrywać „stołu” na ponad tydzień czasu. Ja rozumiem, że sprawy są trudne, ale jest te kilka dni czasu i ja myślę, że jednak koledzy z Gdańska będą mieli możliwość zastanowienia się i proponuję jednak, ażeby wyrazili zgodę, że rozpoczynamy obrady w poniedziałek, 20 lutego.</p>
<p>Czy byłaby zgoda co do takiego przyjęcia naszego trybu postępowania?</p>
<p>Proszę bardzo.</p>
<p><em>Ob. Wojciech Kłosowski:</em></p>
<p>Kłosowski moje nazwisko.</p>
<p>Czy nie można by było zaproponować takiego kompromisowego rozwiązania, żeby to była środa. Prawdopodobnie ten początek tygodnia, na przykład w moim środowisku już wystarcza na to, żeby się porozumieć, zasięgnąć opinii i fachowców, i szerokich gremiów społecznych. To nie musi być cały tydzień. Nie wiem, jak panowie, którzy ten wniosek stawiali, środa by tutaj nie rozciągnęła za bardzo, to by był 22-gi, a jeszcze by było te kilka dni, do końca tygodnia, żeby właśnie ten trzy- czy czterodniowy blok zrobić.</p>
<p><em>Przewodniczący:</em></p>
<p>Czyli proponuje pan co? Środa, czwartek, piątek.</p>
<p><em>Ob. Wojciech Kłosowski:</em></p>
<p>Środa, czwartek, piątek, w razie potrzeby następne dni. Nie wiem, jak panowie.</p>
<p><em>Przewodniczący:</em></p>
<p>Dobrze. Proszę bardzo.</p>
<p><em>Ob. Włodzimierz Kubański:</em></p>
<p>Drodzy Państwo! Ja wychodziłem z założenia takiego, że jeżeli przychodzimy do ''okrągłego stołu” to przychodzimy w poszczególnych tematach przygotowani. Przecież nie myśmy te tezy, tylko wasza grupa przedstawiła. To że jesteście do tych tez przygotowani. Jeżeli my się zgadzamy, przyspieszyć termin, ponieważ znamy tematykę. Chcieliśmy szerokie gremium społeczne uruchomić i ja jestem zaskoczony, że w waszej grupie mało tego, żeście opracowali tezy, jesteście do tego nieprzygotowani.</p>
<p>Pozwólmy, że jednak poniedziałek odbędziemy tą naradę, a do punktów spornych, takich czy innych, przecież nie zakończymy tego w poniedziałek - odniesiemy się publicznie, powołamy jakąś grupę ekspertów bezstronnych, bo nie wychodzimy z założenia, że tylko wy macie glejt na mądrość.</p>
<p><em>Przewodniczący:</em></p>
<p>Tak.</p>
<p><em>Ob. Włodzimierz Lubański:</em></p>
<p>Zrozummy. Ani my, ani wy. Tylko tu jest to szerokie gremium ekspertów i nie ubliżajmy jeden drugiemu. Przecież to są ludzie mądrzy. Pracowali w tym temacie, nie mieli siły przebicia licząc, że teraz ten „okrągły stół” im pomoże w sile przebicia, no i ja się zgadzam na poniedziałek i siedzimy w tematach od początku.</p>
<p><em>Przewodniczący:</em></p>
<p>Proszę bardzo.</p>
<p><em>Ob. Ryszard Kostrzewa:</em></p>
<p>Tutaj nie chodzi proszę pana o mądrość, czy glejt na mądrość, natomiast ja rozumiem kolegów z Gdańska, sprawy trzeba dokładnie przeanalizować.</p>
<p>Natomiast zgadzam się, że przeciąganie sprawy tam do dwudziestego któregoś jest tutaj za długim terminem.</p>
<p>Tutaj propozycja kolegi, że zamiast w poniedziałek, to we wtorek lub w środę jest do przyjęcia. Dziękuję bardzo.</p>
<p><em>Przewodniczący:</em></p>
<p>Ale już bardzo krótko, bo...</p>
<p><em>Ob. Zygmunt Polański:</em></p>
<p>Ja nie mogę zgodzić się z takim stanowiskiem, że zespół nasz nie jest tutaj odpowiednio, prawda, skonsolidowany czy coś takiego. Nie zgadzam się z tym.</p>
<p>Proszę Państwa! Jak państwu wiadomo, „stół”, czy ten „stolik ekologiczny” został powołany dosyć późno. Myśmy wszyscy jak tu siedzimy mieli dosyć mało czasu, żeby się do niego przygotować i dlatego nie trzymajmy teraz takiego szybkiego tempa.</p>
<p>I uważam, że ta propozycja krakowskiego targu na środę jest do przyjęcia i z tym się zgadzam.</p>
<p><em>Przewodniczący:</em></p>
<p>Proszę Państwa! Proponuję w takim razie przyjęcie spotkania w środę tak, żebyśmy obradowali środę, czwartek, piątek. Jest zgoda na to? Rozumiem, że jest i wobec tego przystępujemy do dalszego ciągu debaty generalnej, mając ustalony termin i tryb obrad, jaki będziemy chcieli prowadzić w przyszłym tygodniu.</p>
<p>Popatrzmy teraz na zegarek, mamy po czwartej, tak, po trzeciej.</p>
<p>Proszę państwa, czy ograniczenie do 8 minut odpowiadałoby państwu? Na wystąpienia? Jeżeli tak, to w takim razie bardzo proszę o krótkie wypowiedzi i jako pierwszy zabierze głos pan Radosław Gawlik.</p>
<p><em>Ob. Radosław Gawlik:</em></p>
<p>Z zainteresowaniem przysłuchuję się tutaj, przysłuchiwałem się wypowiedziom reprezentantów strony społecznej i strony rządowej.</p>
<p>Chciałbym w swojej wypowiedzi nawiązać, znaczy chciałbym, żeby ona korespondowała z tym co działo się tutaj na sali, dlatego że było też parę głosów, które mijały się, niejako szły równolegle albo ponad tym co zostało zaproponowane przez stronę społeczną i chciałem zwrócić uwagę na następujące sprawy.</p>
<p>Proszę Państwa! Musimy sobie zdawać sprawę z tego, że ten pakiet życzeń, który chcemy wypracować względem naprawy sytuacji ekologicznej w kraju, jest ściśle powiązany ze stanem gospodarki, ze zmianą, z restrukturyzacją gospodarki i co więcej, to padało już w wypowiedziach tutaj, to nie jest nic odkrywczego, ale co więcej - uważam, że nasz „podstolik”, że tak powiem, winien opracować czy w formie pisemnej, czy powiedzmy osoba z naszego stolika powinna przedstawić tą na stole gospodarczym i polityki społecznej te problemy w powiązaniu z tymi zasadniczymi, które są dyskutowane.</p>
<p>Z jakiego względu? Z tego względu, że my na przykład sobie ustalimy tutaj tak, że zgodzimy się co do tego, że zasada ekopolityki i ekorozwoju jest podstawową zasadą prowadzenia, podstawową zasadą życia społecznego, ale jeśli to nie będzie korespondowało z tym co się dzieje na tym zasadniczym stole, czy przy tym zasadniczym stole, to właściwie, no, zasada ta będzie podważała. Dlatego musi być powiązanie z tym, co się dzieje przy innych „stołach”. Tak samo powiązanie ze stolikiem do spraw praworządności.</p>
<p>Tutaj poprzednia wypowiedź tuż przed przerwą właśnie była poświęcona temu, że no musi nastąpić to powiązanie, że jeśli to prawo ma być prawem, a tego się domagamy, to musimy także nasze jakieś postulaty pod względem ochrony środowiska proponować i sygnalizować przy tych innych stołach.</p>
<p>Dalej chciałem zwrócić uwagę na taką rzecz, że jeśli chodzi o argumentację, bo cieszy mnie, że jesteśmy zgodni co do tego, zresztą trudno być niezgodnym co do tego, jaki jest stan środowiska, jak i co do tego, że dotychczasowe działania przynoszą tylko olbrzymią frustrację społeczną i nie przynoszą poprawy stanu środowiska.</p>
<p>Cieszy mnie, że takie stanowisko jest zarówno pani posłanki Hager-Małeckiej jak i tu przedstawicieli strony rządowej. W związku z tym uważam, że i to tak trzeba stawiać i w ten sposób trzeba o tym mówić, że to nie jest jakieś tutaj kwiatek do kożucha ta ekologia. To bardzo pan Andrzejewski, profesor podkreślił, że to nie jest jakiś taki dodatek. To jest w warunkach powiedzmy tego co chcemy robić, ekologia jest barierą tutaj w ogóle powodzenia reform gospodarczej. I tak to trzeba stawiać, że jest to bariera powodzenia reformy gospodarczej.</p>
<p>Jeśli się nie zajmiemy rzeczywiście, nie zaczniemy inwestować w stan środowiska przyrodniczego, to okaże się, że powiedzmy bariera wody i bariera energii, czy bariera zdrowia ludzkiego wskaże na niepowodzenie to co się zamierza robić, reformować gospodarkę, doprowadzić do tego, ogólnego dobrobytu. I tak trzeba to stawiać. To jest jedno.</p>
<p>Drugie, domagamy się tutaj, ja nawiążę w tej chwili do tych właściwie propozycji, które... postulatów naszej strony, domagamy się zmian systemowych w ochronie środowiska i zapewne będziemy pracowali nad konkretyzowaniem tych zmian, jak to widzimy w przyszłym tygodniu.</p>
<p>Ja chciałem powiedzieć o czymś takim, żeby podkreślić co moim zdaniem jest najistotniejsze w tych zmianach systemowych.</p>
<p>Więc pierwsza rzecz to jest zmiana charakteru Ministerstwa Ochrony Środowiska. Ministerstwo Ochrony Środowiska nie może być ministerstwem, które zajmuje się, prawda, budową oczyszczalni ścieków, zakładaniem filtrów na kominy. To nie tak. Ministerstwo Ochrony Środowiska ma inne zadania, które są tutaj wymienione. Nie ma prowadzić działalności inwestorskiej. Działalność inwestorską mają prowadzić truciciele czyli zakłady pracy, spółdzielnie jakieś rolnicze, które trują i które muszą w kosztach swojej produkcji powiedzmy wliczyć założenie urządzeń ochrony środowiska.</p>
<p>Zadaniem ministerstwa będzie dopilnowywanie tego, ale uważam, że dopilnowywaniem tego musi się zająć też obok ministerstwa, niezależny organ społeczny. Możemy tu postulować, czy zastanowić się nad tym, czy by nie powstał ten organ społeczny na przykład Inspekcji Ochrony Środowiska i w Ośrodku Badania Środowiska z tym, że chcę zwrócić uwagę, że uważam, iż osoby, które pełniłyby stanowiska kierownicze, niejako byłyby w tym organie z mandatu społecznego. Tak uważam, że po prostu to trzeba byłoby społeczeństwu oddać ten organ tej policji środowiska.</p>
<p>Podpisuję się oczywiście pod reprezentacją „zielonych” w parlamencie i w organach przedstawicielskich, to znaczy mówię umownie „zielonych”, bo prawda chodzi nam o, wiadomo co rozumiemy. I moim zdaniem bardzo istotny postulat, który tutaj też się przewijał w wypowiedziach, to znaczy uspołecznienie, tak to nazywamy ekologii. To znaczy doprowadzenie do tego, żeby wykorzystać ten olbrzymi potencjał tkwiący w tych młodzieżowych ruchach, czy nie tylko młodzieżowych ruchach proekologicznych, które no siłą rzeczy, nawet pan Kulczyński też o tym wspominał, wywierają presję na te instytucje powołane, wywierają tą pozytywną presję na te instytucje powołane do pieczy nad środowiskiem przyrodniczym.</p>
<p>I jako coś tak niesłychanie ważnego uważam tutaj, i to chciałbym, żeby się znalazło też w zapisach, w jakichś uchwałach, że należy postulować obowiązek udostępniania danych, wszelkich danych dotyczących zanieczyszczenia, degradacji środowiska obywatelom, wszystkim obywatelom przez instytucje, które mają te dane. Bo nie może dochodzić do sytuacji, że przychodzi się na przykład do Wydziału Ochrony Środowiska i panowie w tym wydziale powołując się na tajemnicę służbową, czy jakąś inną tajemnicę, nie udzielają danych na przykład dotyczących zanieczyszczenia przez jakiś zakład.</p>
<p>Trzeba doprowadzić do tego, żeby każdy obywatel, każdy przedstawiciel ugrupowania proekologicznego mógł te dane sobie z instytucji niejako ustawowo mieć zagwarantowane, że te dane otrzyma.</p>
<p>Dalej uważam, że istotne byłoby rozpatrzenie czegoś takiego, jak społeczni opiekunowie środowiska, którzy byliby powoływani przez lokalne ugrupowania proekologiczne i oni by mieli prawo udziału w pracach tej komisji ochrony środowiska na przykład w radach narodowych.</p>
<p>Dalej uważam, że należałoby ułatwić działalność takich ugrupowań proekologicznych /już kończę/ poprzez umożliwienie im - powiedzmy organizowania się, udostępnienie sal, udostępnienie możliwości prowadzenia działalności ekologicznej.</p>
<p>To właściwie myślę, że zasadniczo tyle.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo. Głos zabierze pan Gustaw Bokszczanin.</p>
<p>Przygotuje się pan dr Aureliusz Mikłaszewski.</p>
<p><em>Pan Gustaw Bokszczanin:</em></p>
<p>Panie profesorze Gustaw Bokszczanin. Nazwisko moje jest bardzo skomplikowane.</p>
<p>Panie profesorze, proponuję poza omówionymi zagadnieniami zająć się również sprawami działalności zakładów pracy w warunkach istniejącego zagrożenia ekologicznego. Propozycje OPZZ to: - po pierwsze - indeksacja zakładów pracy według 3-stopniowej skali. Pierwsza - groźny truciciel, znikoma szkodliwość zakładu, zakład spełniający wymogi ochrony środowiska.</p>
<p>W stosunku do tej 3-stopniowej skali, którą oczywiście należałoby opublikować i zapoznać z nią społeczeństwo, wymusić decyzje strony rządowej dotyczące dalszych jego losów, a w szczególności zakładów ujętych w tych dwóch pierwszych grupach tzn. - czy zakład pracy ulegnie modernizacji, rekonstrukcji, zmianie profilu produkcji czy po prostu ulegnie likwidacji.</p>
<p>Stworzyć system ochrony ekonomiczno-organizacyjnej dla zakładów zaplanowanych do objęcia modernizacją i rekonstrukcją. Po pierwsze - zwolnić z podatku dochodowego, kary nałożone pozostawić oczywiście z tytułu działalności szkodzącej środowisku, pozostawić w dyspozycji zakładu pracy, stworzyć priorytet w zaopatrzeniu w sprzęt ochrony środowiska oraz zabezpieczyć moce budowlano-montażowe dla szybkiej realizacji planowanych zamierzeń.</p>
<p>Kredytowanie bez oprocentowania. Zakłady produkujące sprzęt ochrony środowiska - produkcja powinna być - naszym zdaniem - objęta zamówieniami rządowymi. Ulgi i preferencje w sferze opodatkowania kredytów dla tych zakładów.</p>
<p>Pilne powołanie społecznej inspekcji ochrony środowiska na wzór społecznej inspekcji pracy. Decyzje w sprawie bezpieczeństwa dla poszczególnych regionów kraju, w zależności od stopnia zagrożenia, poprzedzać konsultacją społeczną, a w wielu wypadkach przeprowadzeniem referendum. Bez akceptacji społeczeństwa nie wolno i nie należy nic czynić. Są przykłady Austrii, że nie uruchomiono wybudowanej elektrowni atomowej, albowiem wola społeczeństwa była inna. Dlatego solidaryzujemy się ze wszystkimi ruchami społecznymi przeciwstawiającymi się przed budową obiektów energetyki atomowej, nie dającej na dzień dzisiejszy żadnych gwarancji wręcz bezpieczeństwa.</p>
<p>Na zakończenie proponuję zająć się również 4-ma zagadnieniami możliwymi do załatwienia na dzisiaj. Należy - naszym zdaniem - dokonać analizy i weryfikacji planów zagospodarowania przestrzennego. To o czym mówiła pani poseł Hager-Małecka. Najpierw popatrzmy czy budujemy we właściwy miejscach, zgodnie z wymogami ochrony środowiska. Czy projektowane zakłady uwzględniają wymogi ochrony środowiska. Odsuwanie tego wymogu do 1991 r. proponowane przez stronę rządową jest nie do przyjęcia. Jak możemy sobie wyobrazić, że dopiero od 1991 roku będą zakłady budowane, właściwie wyposażone w sprzęt ochrony środowiska. Czyżby nie obowiązywała nas ustawa o ochronie środowiska? No, chyba obowiązuje nas wszystkich, a więc nie może być takiej po prostu prolongaty terminu.</p>
<p>Właściwe wykonawstwo. Następna sprawa to jest odpowiedzialność autorska i inwestorska, ona musi naszym zdaniem, bezwzględnie zafunkcjonować. Mamy zbyt dużo budowanych obiektów, które dopiero w fazie końcowej udowadniają jakie poważne popełniono błędy.</p>
<p>Elektrownia Pruszków, elektrociepłownia „Odra” i setki innych.</p>
<p>Prawo, które, zdaniem naszym, jest dość dobre, będzie uznane przez ludzi o ile będzie przez wszystkich przestrzegane. Mówimy, że rozliczyliśmy się za okres miniony. Tylko jest pytanie - z kim i kogo. Bo brak jest, jak na razie przykładów aby ci, co doprowadzili do degradacji środowiska naturalnego ucierpieli, a wręcz odwrotnie - dobrze się czują. A niektórzy pseudo projektanci i wykonawcy mają się dobrze.</p>
<p>Za korzystanie z dóbr przyrody należy /przepraszam/ - z dóbr przyrody należy korzystać racjonalnie, w oparciu o najnowsze wymogi nauki światowej.</p>
<p>I jeszcze jedna refleksja - to że ludzie młodzi uciekają z naszego kraju, nie jest tylko pogonią za lepszym jutrem, ale głównie poszukiwaniem miejsca, gdzie można żyć bezpiecznie i godnie. Miłości do naszego kraju uczyli nas nasi pisarze, poeci, malarze poprzez opisy lub ukazanie piękna kraju i jego krajobrazu. Zróbmy wszystko, aby nasi współcześni poeci i malarze nie ukazali nam za kilka lat kraju zniszczonego, kraju spalonej ziemi.</p>
<p>Apeluję o integrację wszystkich sił społecznych w walce o ochronę środowiska przyrodniczego. Potwierdźmy, że w sytuacjach ostrego zagrożenia nie ma wśród nas Polaków żadnego podziału. Oczekujemy natomiast od strony rządowej odpowiedzi - na ile nasze zawarte w 18 punktach postulaty, a sądzę, że będą jeszcze rozszerzone, spotkają się z akceptacją strony rządowej i wdrożone do realizacji.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Głos ma dr Mikłaszewski. Przygotuje się dr Kassenberg.</p>
<p><em>Dr Aureliusz Mikłaszewski:</em></p>
<p>Panie Przewodniczący! Szanowni Państwo!</p>
<p>Dla postawienia właściwej diagnozy trzeba spojrzeć wstecz, by określić z jakich pozycji startujemy. Ten stan wyjściowy, osiągnięty po 44 latach mono-partyjnego sprawowania władzy, można określić jednym zdaniem - bankructwo ideologii, zrujnowana gospodarka i zniszczone środowisko.</p>
<p>Na Komitecie Ekonomicznym Rady Ministrów, niedawno, były podane szokujące cyfry. Mianowicie czas średniego życia mężczyzn skrócił się o 8 lat, a kobiet o 9 lat. To już jest katastrofa, zagrożony jest naród.</p>
<p>Jest więc rzeczą oczywistą, że aby było lepiej, nie można udoskonalać tych mechanizmów, które do takiego stanu doprowadziły. Trzeba inaczej. Ekstremalne zaniedbania wymagają ekstremalnie zdecydowanych przeciwdziałań. Trzeba przede wszystkim do planowanych zmian, o których dzisiaj mówimy, wprowadzić gwaranta. Gwaranta stojącego na straży interesów społeczeństwa. Takim gwarantem powinien być system społecznej kontroli środowiska. Najważniejsze wydaje się w tej chwili przełamanie bariery monopolu państwowego w zakresie - po pierwsze - kontroli środowiska i po drugie - informacji o stanie środowiska.</p>
<p>Co do pierwszego, to konieczne jest stworzenie systemu społecznej kontroli stanu środowiska, a najważniejsze w tym społecznym systemie - by funkcje kierownicze pochodziły wyłącznie z mandatu społecznego. Może się to nazywać - Społeczna Ochrona Środowiska, /skrót SOŚ/, jakże wymowny, czy społeczna inspekcja środowiska.</p>
<p>Co do punktu drugiego, to konieczne jest załatwienie powszechnej dostępności wyników badań i pomiarów skażenia środowiska ze wszystkich źródeł, czyli instytucji, które to robią. Obowiązek regularnego publikowania ich w prasie codziennej, likwidacja cenzury artykułów z zakresu ochrony środowiska i wszelkiej blokady informacji i poczynań związanych z ochroną środowiska.</p>
<p>Tu wymowne dwa przykłady: jeżeli Służba Bezpieczeństwa przesłuchuje ludzi, którzy chcą założyć koło Klubu Ekologicznego w tak bardzo skażonym Wałbrzychu, to powstaje pytanie - w czyim interesie działa ta państwowa służba?</p>
<p>I drugi przykład - przed chwilą miałem w ręku książkę Strupczewskiego „Czy energetyka jądrowa jest bezpieczna”. A na tej książce jest napisane - na prawach rękopisu do użytku służbowego i bez prawa przedruku w publikacjach jawnych. Dlaczego? By się społeczeństwo o tym nie dowiedziało?</p>
<p>Proponuję więc to jest, aby w protokole z naszych obrad znalazł się zapis, na który chyba wszyscy się zgodzimy. Konieczne jest zatem przełamanie monopolu państwowego w zakresie: po pierwsze - kontroli środowiska poprzez stworzenie systemu społecznej kontroli środowiska. I po drugie - informacji o stanie środowiska poprzez powszechną dostępność wyników badań skażenia środowiska i zapewnienie swobody działania na rzecz ochrony środowiska.</p>
<p>Myślę, że wtedy pod kontrolą społeczną organy państwowe zostaną zmuszone do skutecznego działania.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p>Obecnie głos zabierze dr Andrzej Kassenberg. Przygotuje się Michał Wilczyński.</p>
<p><em>dr Andrzej Kassenberg:</em></p>
<p>Proszę państwa, patrząc na naszą dzisiejszą dyskusję, mimo tego, że w wielu zagadnieniach jest ona zbieżna, chcę jednak powiedzieć, że na tej sali jeszcze nadal panuje myślenie antyekologiczne. Jeżeli przyjmiemy za punkt wyjścia to co przedstawił nam prof. Andrzejewski to nie możemy się zgodzić na to, ażeby po opracowaniu programów rozwoju hutnictwa, górnictwa, energetyki, rolnictwa itd., itd. próbować dopiero opracowywać programy ochrony środowiska.</p>
<p>Czy na przykład była tu mowa o zwiększeniu eksportu węgla, zaoszczędzonego w wyniku rozwoju innego rodzaju energetyki. Mechanizm klęski, który istnieje w naszym kraju nadal trwa. Nadal mamy antyekologiczny model gospodarczy. Nadal, niestety, mamy fikcyjność polityki w ochronie środowiska i systemu ochrony środowiska. Jeżeli spojrzymy na nasze normy środowiskowe i jak wyglądają te normy w zakresie czystości wód czy powietrza - jest to fikcja.</p>
<p>Jeżeli spojrzymy nawet na to o czym mówił dzisiaj pan minister Kulczyński o tym, że w 50 proc. oczyszczamy ścieki z miast. Jest to fikcja, to są ścieki, które przepływają przez oczyszczalnie, a nie są oczyszczane. Jest ich dosłownie kilka procent prawidłowo oczyszczonych.</p>
<p>Jeżeli spojrzymy na Narodowy Program Ochrony Środowiska, to ta fikcja wyraża się 33 kierunkami, na które wiemy ile będziemy wydawać pieniędzy między rokiem 2000 a 2010.</p>
<p>Niestety nadal trwa, choć w znacznie mniejszym stopniu, trzeba to uczciwie przyznać, blokada informacji blokująca świadomość społeczną, szczególnie w zakresie relacji środowiska zdrowia.</p>
<p>Niestety, następne lata, i to trzeba sobie uczciwie powiedzieć, przyjdzie nam żyć z wieloma katastrofami ekologicznymi i na to nie można już nic dziś poradzić. Natomiast trzeba się do tego dobrze przygotować i dobrze zabezpieczyć.</p>
<p>Budowanie oczyszczalni ścieków, elektrofiltrów, urządzeń redukujących SO<sub>2</sub> jest na pewno ważne, ale proszę państwa, jest to tylko zmiana nośnika zanieczyszczenia - z mobilnego, jakim jest woda i powietrze na teren, na glebę. I nadal stanowi to zanieczyszczenie. Co w tej sytuacji zrobić - tego kolosalnego długu, który zaciągnęliśmy w środowisku przyrodniczym. Długi u wierzycieli w innych krajach, możemy próbować negocjować. Dług zaciągnięty u społeczeństwa, które przez wiele, wiele lat nie mogło wypowiadać swoich myśli, swoich sądów, też możemy próbować rozwiązać, możemy liczyć na cierpliwość tego społeczeństwa. Przyroda nie będzie cierpliwa. Przyroda jest bezwzględna i będzie nam tworzyć coraz większe bariery w rozwoju gospodarczym, będzie tworzyć bariery w rozwoju społecznym.</p>
<p>Co w związku z tym zrobić? Co zrobić w sytuacji kiedy wzrost przedsiębiorczości, reforma gospodarcza, może niestety spowodować wzrost zagrożenia tego środowiska. Przede wszystkim to co już było powiedziane tutaj w pierwszym punkcie - jest to dalekie spojrzenie w kategoriach ekorozwoju, a więc włączenie całego gospodarowania w środowisko, w gospodarowanie, w rozwój naszej całej gospodarki i społeczeństwa. Co to może oznaczać? A więc przede wszystkim musimy sobie wreszcie raz uświadomić, że nie może być bezwzględnie ciągłego wzrostu zapotrzebowania na energetykę, na produkcję energii elektrycznej. Musimy siebie wyobrazić, że za kilka czy kilkanaście lat musimy stanąć na takim samym stanowisku jak wiele krajów. To znaczy musimy mieć zerowy wzrost zapotrzebowania na energię.</p>
<p>Na marginesie pierwszy głos w dyskusji był o energetyce jądrowej i bardzo słusznie podniósł sprawę bezpieczeństwa społecznego, ale to ani pan, który to podnosił, ani ja nie będziemy decydować o tym co jest dla ludzi bezpieczne, a co nie. Oni sami muszą o tym zdecydować. Oni mają do tego prawo, mają prawo żądać opracowania wariantu rozwoju energetyki bez energetyki jądrowej i my... może społeczeństwo opowie się za wariantem szwedzkim to znaczy bez energetyki jądrowej. Takiego prawa nie wolno społeczeństwu zabrać. Możemy oczywiście dyskutować czy energetyka jest bezpieczna, czy niebezpieczna, czy powoduje mniej skażeń, czy więcej skażeń, taka czy inna, ale energetyka jądrowa atakuje na poziomie genetycznym organizacji życia przyrodniczego, a to jest bardzo poważny poziom, poziom, którego nie wolno lekceważyć, a co jest najsłabszym elementem w energetyce jądrowej? Człowiek, który się myli i taka była przyczyna awarii w elektrowni w Czarnobylu i może być jeszcze w wielu, wielu innych.</p>
<p>Poza energetyką trzeba spojrzeć na problem maksymalnej recyrkulacji zasobów, na odbudowanie myślenia o mieście jako miejsca, w którym ma człowiek żyć, a nie być [nieczytelne] urządzeń do tego, żeby człowiek mógł się poruszać, przewodzić różne materiały itd. Rolnictwo musi być to kierunek oparty o myślenie ekologiczne, leśnictwo naturalna hodowla lasów, gospodarka wodna oparta o myślenie zlewniowe, bo tak się tworzy wody w przyrodzie, a całość jak tu mówił prof. Andrzejewski musi się oprzeć na zachowaniu struktury przyrodniczej kraju. Jeżeli tego nie zachowamy, wszelkie nasze inne działania będą działaniami pozorowanymi.</p>
<p>Do tego, ażeby to wprowadzić, ażeby wdrożyć to musi być normalność w kraju. Ta normalność musi oznaczać, że system polityczny, system społeczny jest zdrowy i tylko z takim założeniem możemy przychodzić tu i dyskutować inaczej to nie ma po co dyskutować. I w takim właśnie normalnej sytuacji nie można sobie wyobrazić słabej administracji ochrony środowiska. Słaba administracja jest wygodna, bo mówi, że nie można nic zrobić, bo jest słaba, ale gdy jest silna, gdy jest wyposażona w policję środowiskową, jak tu już mowa była o PIOŚ-ie, taka administracja jest służbą państwową, która zabezpiecza, która gwarantuje to prawo, na które myśmy już się wielokrotnie powoływali, że człowiek ma prawo do życia w zdrowym środowisku. Oprócz tej administracji i to też tu była podnoszona niezmiernie ważna rzecz - jest dążenie do tego, ażeby społeczeństwo mogło się organizować, mogło bronić przed trucicielami, żeby mogło wyrażać swoje poglądy, tych warunków jest ciągle jeszcze za mało. I na zakończenie chcę powiedzieć jedną rzecz - pamiętajmy o tym, że ten kraj wypożyczyliśmy od naszych wnuków i oni nas będą rozliczać.</p>
<p>Dziękuję.</p>
<p><em>Przewodniczący:</em></p>
<p>Głos zabiera pan Wilczyński, a przygotuje się pan prof. Stanisław Juchnowicz.</p>
<p><em>Ob. Michał Wilczyński:</em></p>
<p>Proszę Państwa! Muszę powiedzieć, właściwie z radością, że mój przedmówca pan dr Kassenberg powiedział właśnie większość tych myśli, które ja tutaj chciałem przekazać. I wobec tego żeby nie przedłużać sprawy ja ograniczę się tylko do tych rzeczy, które jeszcze pozostały do poruszenia.</p>
<p>Otóż słuchałem tu z pewnym zdumieniem i zaskoczeniem wypowiedzi przedstawicieli władzy ustawodawczej i władzy wykonawczej, którzy nie tylko, że jakby utożsamiają się ze stroną społeczną, mało tego licytują się danymi czy faktami o stanie środowiska. Proszę państwa w końcu to, że mamy takie prawo jakie mamy, to zawdzięczamy między innymi Sejmowi, który stwarza takie czy formułuje takie ustawy, które są tak rozciągliwe, że pozwalają na wprowadzanie przepisów wykonawczych, które wykluczają właściwie sens i istotę ustawy. A władza wykonawcza powiada, że my zmierzamy do wzmocnienia organów centralnych władzy. A proszę państwa, ja mam bardzo konkretnie pytanie, w tej chwili przygotowuje się prawo geologiczne, w którym między innymi mają być sformułowane przepisy o ochronie zasobów naturalnych. Nikt nie mówi o tym, że problem węgla niebawem zniknie z dyskusji, dlatego że po prostu zasoby są na wykończeniu. Na milion wydobytej na powierzchni tony węgla 5 milionów zostaje bezpowrotnie zniszczonych, a w składzie zespołu, który przygotowuje prawo geologiczne jest jeden przedstawiciel Państwowego Instytutu Geologicznego - 70-letniej tradycji, również jeśli chodzi o ochronę przyrody i zasobów naturalnych, a w głównej mierze w tym zespole zasiadają przedstawiciele górnictwa, a więc ci, którzy są najbardziej zainteresowani dewastacją - bezkompromisową dewastacji, jaka trwa już w naszym kraju od kilkudziesięciu lat.</p>
<p>Kto jest odpowiedzialny za to, że PIOŚ jest pozbawiony właściwie jakiejkolwiek prawa egzekucji nakładanych kar na trucicieli? Kto uchylał decyzje Głównego Inspektora Ochrony Środowiska o nałożeniu kar? Toż Minister Ochrony Środowiska miał prawo takie i uchylał. Mówimy o ministrze poprzedniej kadencji, ale ciągłość rządów w naszym kraju istnieje.</p>
<p>I chcę powiedzieć i podtrzymać to co powiedział dr Kassenberg - my tutaj jako stolik ekologiczny nie możemy się oglądać na to, jaka będzie restrukturyzacja, co zrobimy, jeśli przemysł, struktura przemysłu zmieni się tak czy inaczej. Ja tu wymieniłem choćby kilka spraw, a w 17 punktach jest ich więcej, które można załatwić natychmiast i chciałem się odwołać do tego co mówili tutaj koledzy z OPZZ, kol. Lubański i Bokszczanin. Są sprawy, które prawie dosłownie natychmiast można załatwić i ja dosłownie jestem może w tej chwili troszkę wzburzony, bo słuchałem i zastanawiałem się, czy próbujemy - słuchamy różnych głosów, które nas próbują ściągnąć z właściwej materii, są sprawy, które można już teraz załatwiać. I proszę państwa - proponuję, żebyśmy te 17 punktów plus propozycje rozszerzenia tego, dyskutowali punkt po punkcie, niech przedstawiciele władzy wykonawczej powiedzą co mogą. co chcą, czego nie chcą zrealizować, ale nie rozmawiajmy, bo to nie od nas, to społeczeństwo, to właściwie obywatele indywidualnie powinni coś tam robić. Jest wiele rzeczy, które byśmy chcieli robić, ja w tej chwili mówię również jako przedstawiciel Państwowego Instytutu Geologicznego. Nam się włosy na głowie jeżą, jeśli myślimy o zasobach wód podziemnych. Proszę państwa, dlaczego Ministerstwo Ochrony Środowiska do tej pory właściwie nikt nie reguluje tego, te wody podziemne najcenniejsze wody, jakie są również tu pod tym miastem głęboko są eksploatowane właściwie bez opamiętania, że już w tej chwili te wody są... podchodzą solankami jeszcze głębszymi. Kto ma to robić? Ja jeden geolog czy 10 geologów - czy ma to zrobić Ministerstwo Ochrony Środowiska?</p>
<p>Poza tym mówiło się o funkcji inwestycyjnej Ministerstwa Ochrony Środowiska. Przecież to ministerstwo daje ciężkie miliardy złotych na poszukiwania nowych surowców. Czy Ministerstwo Ochrony Środowiska pyta się wykonawców, czy sprawdza, czy w trakcie poszukiwań są przestrzegane reguły ochrony środowiska? A na to idą wielkie pieniądze w tej chwili, czyli jest inwestorem nie tylko w zakresie budowy oczyszczalni, ale w zakresie tego, żeby górnictwo miało w najbliższym czasie kilkunastu lat następne pola do eksploatacji. I chcę jeszcze raz zaapelować, żebyśmy mając te punkty, które przedstawił tutaj prof. Kozłowski i te propozycje, które zgłoszone już zostały konkretne, żeby to było podstawą dyskusji punkt po punkcie na naszym spotkaniu w środę.</p>
<p>Dziękuję bardzo.</p>
<p><em>Ob. Stanisław Juchnowicz:</em></p>
<p>Panie Przewodniczący! Szanowni Państwo! Chcę powiedzieć, że z dużą satysfakcją biorę udział w dzisiejszym spotkaniu, bowiem do tego spotkania grupa ludzi, którą reprezentuję jest to Polski Klub Ekologiczny praktycznie przygotowywała się przez 8 lat. Jak państwo zapewne wiedzą ruch nasz powstał w 1980 roku na fali ogólnego protestu społecznego, na fali dużej nadziei, jaką wiązaliśmy z tym ruchem, ale równocześnie w okresie kiedy wiadomo, że nie istniała możliwość prowadzenia w sposób niehamowany, w sposób możliwie najbardziej korzystny naszych prac. Tym niemniej jeżeli dzisiaj mówimy o oparciu naszej dyskusji o koncepcje ekorozwoju, to chcę państwu przypomnieć, że właśnie Polski Klub Ekologiczny pierwszy zaczął tę ideę lansować. Mam tu przed sobą publikacje „Ekorozwój szansą przetrwania cywilizacji” gdzie są zawarte zasady ekorozwoju i z dużą satysfakcją odnotowuję dzisiaj fakt, że to słowo znajduje się w dokumentach państwowych, w wypowiedziach wielu dzisiejszych, ale nie tylko i sądzę, że płaszczyzną dyskusji naszej, dalszej powinna być właśnie płaszczyzna tej koncepcji ekorozwoju. Każdy ją zapewne inaczej rozumie, tym niemniej sądzę, że to jest to, z czym powinniśmy się dzisiaj rozejść, to znaczy zgodą na kontynuowanie tej koncepcji, tej dyskusji na płaszczyźnie tej całej filozofii jak ekorozwoju.</p>
<p>Tutaj chodzi proszę państwa, nie tylko o szereg spraw, które zostały wymienione, ale tutaj w zasadzie chodzi o zupełnie inne widzenie świata, gdzie człowiek jest podmiotem, a nie przedmiotem i sądzę, że to jest jakimś wiodącym elementem, który może nam pomóc w doprowadzeniu do zmian, zasadniczych zmian w gospodarce i w warunkach życia człowieka.</p>
<p>Nie będę przedłużał, ponieważ mamy czas ograniczony, chciałbym jeszcze jeden problem podnieść, który w moim przekonaniu powinien być przedmiotem dyskusji. Otóż my się zajmujemy ochroną środowiska, natomiast mało mówimy o kształtowaniu środowiska. A przecież 60% ludzi żyje w Polsce w środowisku kształtowanym przez człowieka, żyje w miastach. Gorzej, 1/3 ludności żyje w obszarach zagrożenia ekologicznego, klęski ekologicznej i o tym środowisku stosunkowo mało mówimy.</p>
<p>Mam upoważnienie Stowarzyszenia Architektów Polskich, jest tutaj akurat nas dwóch architektów, łącznie z panem prof. Kołodziejskim, i sądzę, że naszym obowiązkiem jest tą sprawę podnieść, ponieważ to środowisko nie jest reprezentowane w żadnych rozmowach, w żadnych dyskusjach przy innych stolikach. W związku z tym sądzę, że nasz stolik powinien również tą sprawą się zająć.</p>
<p>O co tu chodzi? Chodzi o przeciwdziałania patologii urbanizacji. Wiemy, że w Polsce nastąpiło, że cały system kontroli i stymulacji jakimiś procesami zawiódł. Że osiedla ludzkie tracą tożsamość, że przestrzenią polską właściwie, ta przestrzeń polska jest kształtowana pod wpływem dźwigu budowlanego, wielkiej płyty, że nastąpił rozbrat między ochroną środowiska a planowaniem przestrzennym. Kiedyś to było zawsze razem. Dzisiaj powstało Ministerstwo Ochrony Środowiska, a planowanie przestrzenne pozostało w gestii Ministerstwa Budownictwa. Jest to bardzo źle i sądzę, że powinniśmy, ten nasz stolik powinien, tutaj podjąć zdecydowaną sugestię, ażeby połączyć ochronę środowiska z planowaniem przestrzennym.</p>
<p>Wiemy, że dziś w Polsce około 6 mln ludzi żyje w pogardliwie przez społeczeństwo zwanych blokowiskach, że są to niezdrowe osiedla, że przestrzeń społeczna w ogóle nie istnieje. Że praktycznie właściwie nie możemy mówić o mieście w tradycyjnym pojęciu. Są to wielkie obszary zurbanizowane, które tylko właściwie granice, leżą w granicach administracyjnych miast, natomiast miastami nie są.</p>
<p>I sądzę, że ten problem się powinien znaleźć również w naszych, powinien podlegać pod nasze obrady.</p>
<p>Wyniki naszych debat przypuszczam, że są niesłychanie ważne dla społeczeństwa i społeczeństwo oczekuje, że konkretnie coś zdziałamy. I polskie społeczeństwo w moim przekonaniu powinno być w pełni świadome tego stanu, złego stanu rzeczy, bowiem tutaj chodzi nie tylko o bardziej lub mniej pożądany kształt systemu politycznego, czy też bardziej lub mniej dostanie życie obywateli, ale o samą możliwość egzystencji dalszych pokoleń Polaków we względnie normalnych warunkach dla życia biologicznego.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Głos zabiera kol. Bogusław Gołąb.</p>
<p><em>Ob. Bogusław Gołąb:</em></p>
<p>Bogusław Gołąb - Gdańsk.</p>
<p>Proszę Państwa! Ja mój głos kieruję do ławy rządowej, konkretny głos do pana Wacława Kulczyńskiego. Dotyczy on - zgłoszono poprawkę do Sejmu, która to poprawka ma dotyczyć śmieci i ich składowisk - i odpowiedź pana ministra, może ta poprawka zdąży na Sejm.</p>
<p>Ta poprawka ma zdążyć i musi zdążyć, bo najbliższa może po wyborach kadencja Sejmu odbędzie się gdzieś czerwiec, lipiec, a może sierpień, a może wrzesień.</p>
<p>Ta poprawka powinna zdążyć. To jest jedna sprawa.</p>
<p>Cieszy mnie głos pana ministra mówiący o wątpliwościach, a dotyczący naszego głosu, który to mówi: wzmocnienie administracji centralnej. Skąd ta wiara? I ta wątpliwość też nas cieszy. Skąd ta nasza wiara społeczna?</p>
<p>Natomiast pan minister powiedział, że bank ekologiczny, projekt, a właściwie poprawka co do funkcjonowania tego banku może zafunkcjonować od 1 lipca 1989 r. Zadam pytanie, z kim ta poprawka czy ten projekt był konsultowany. Jak będzie funkcjonował ten bank, pod jakim nadzorem, czy znowuż państwowym, czy będzie kontrola społeczna. Jeśli to ma być konwersacja, konwersja długów, to na jakiej zasadzie, znowuż pod kontrolą państwową? Znowuż pod tą kontrolą, której się nie dowierza?</p>
<p>I chciałbym skończyć swoje krótkie przemówienie czymś, takim sformułowaniem, że my musimy stworzyć taki kodeks praw, który weźmie w ochronę środowisko naturalne, taki kodeks praw. Ale musimy stworzyć taki system motywacji, na rzecz ochrony środowiska, żeby wszelkie inwestycje w ochronę środowiska się opłacały. Ale jednocześnie musimy stworzyć taki system barier i zabezpieczeń, żeby wszelkie łamanie prawa na niekorzyść środowiska nikomu się nie opłacały.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p><em>Ob. Wacław Kulczyński:</em></p>
<p>Ja mam pytania.</p>
<p><em>Przewodniczący:</em></p>
<p>Proszę bardzo.</p>
<p><em>Ob. Wacław Kulczyński:</em></p>
<p>Wacław Kulczyński.</p>
<p>Zacznę od ostatniej kwestii banku i konwersji zadłużenia.</p>
<p>Otóż bank nie dotyczy - przynajmniej w tym rozwiązaniu, jakie jest przewidziane - takich kwestii, które są związane z międzynarodowym tutaj jakimś przepływem funduszy, aczkolwiek taka rola też nie jest wykluczona.</p>
<p>Przedstawimy w środę tak jak się umówiliśmy, szczegółowe rozwiązania, żeby po prostu było to dosłownie pokazane tak jak to się tam przewiduje, jak ja będę mówił, to wyjdzie to na pewno dłużej, a już niewiele jest czasu.</p>
<p>Natomiast chcę powiedzieć, że co do konwersji zadłużenia i dbałości o to, żeby pieniądze nie przepadły, to przede wszystkim zadbają nasi wierzyciele. Miejcie państwo tak jak i my wiarę w to, że żaden z naszych wierzycieli czy Stany Zjednoczone, czy Republika Federalna Niemiec, czy jakikolwiek inny, pozwoli na takie rozwiązania, w których nie będzie miał pewności, co do właściwego wykorzystania środków. Może w ten sposób odpowiem na te obawy i na tą niewiarę, jaka w tej, w tym momencie zapanowała.</p>
<p>Chciałbym jednocześnie podzielić się już tylko refleksją, żeby to nie była taka sytuacja, w której więcej zaufania będą mieli do nas nasi partnerzy zachodni, niż nasi właśni rodacy zasiadający przy „okrągłym stole”, bo trochę takie akcenty zaczynam tutaj widzieć, a to nie brzmi najlepiej. A będzie czas, porozmawiamy również bardzo szeroko na temat współpracy z zagranicą i co się w tym zakresie kroi.</p>
<p>I pierwsza kwestia, która była podniesiona, ja się z panem absolutnie solidaryzuję, też chcę, żeby ta poprawka była w Sejmie tak szybko, jak tylko to jest możliwe albo jeszcze wcześniej, żeby to nie było przekładane, no ale myślę, że możemy na tyle mieć świadomość, że jest to rola jednak Sejmu, a proszę wybaczyć, nie moja.</p>
<p><em>Prof. Hager-Małecka Bożena:</em></p>
<p>Czyli nie wpłynęły do Sejmu.</p>
<p><em>Ob. Wacław Kulczyński:</em></p>
<p>Materiały i poprawka została przez rząd zaakceptowana, jak będzie sesja, mam nadzieję, że te tematy będą po prostu jeszcze uwzględnione. Ale to już niestety nie... Jestem tak samo zainteresowany. Każdy chce określone rozwiązanie, jeśli jest zwłaszcza autorem, po prostu wprowadzić jak najszybciej.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p>Proszę Państwa! W ten sposób wyczerpaliśmy listę dyskutantów, jeżeli chodzi o składy naszych zespołów.</p>
<p>Są jeszcze cztery zgłoszenia doradców ze strony rządowej i wobec tego bardzo proszę o zabranie głosu pana doc. Szczepańskiego, przygotuje się dr Kwiatkowski.</p>
<p><em>Doc. Szczepański:</em></p>
<p>Chciałem zwrócić uwagę, że oceną sprawności każdego działania jest skuteczność. Skuteczność tych działań w zakresie ochrony środowiska, czemu dano wyraz we wszystkich praktycznie dzisiaj wypowiedziach, a przede wszystkim w wypowiedziach panów profesorów współprzewodniczących obradom, była ta ocena bardzo krytyczna.</p>
<p>Należałoby sobie zadać pytanie, dlaczego jest ta ocena tak krytyczna, jakie są przyczyny? Otóż można by to zgeneralizować w trzech punktach: niska sprawność rozwiązań organizacyjnych, niska sprawność rozwiązań ekonomicznych i niska sprawność rozwiązań prawnych.</p>
<p>W tej sytuacji chciałbym zaproponować, aby do materiałów z „okrągłego stołu” ekologicznego włączyć materiały i uchwały między innymi Komitetu Gospodarki Wodnej Polskiej Akademii Nauk, następnie Polskiego Komitetu Naukowo-Technicznego NOT do Spraw Gospodarki Wodnej, kolejno Sekcji Głównej Inżynierii i Gospodarki wodnej SIWM NOT oraz materiałów z krajowej konferencji - „Problemy rozwoju gospodarki wodnej”, która miała miejsce 16 stycznia 1989 r.</p>
<p>Dlaczego? Otóż w tych materiałach zawarte zostały istotne ustalenia i propozycje rozwiązań z tych właśnie sfer, które decydują o sprawności działania, a więc organizacyjnej, ekonomicznej i prawnej.</p>
<p>Ze względu na czas, nie omawiam tych zagadnień, aby udokumentować, że mogą one być wykorzystane, bo odpowiadają treści i przebiegowi dzisiejszych obrad. Wspomnę tylko, że między innymi są tam zawarte kierunki, które pokrywają się całkowicie z tym co mówił pan Rafał Kasprzyk odnośnie dokonania radykalnych zmian w organizacji zarządzania gospodarką wodną i ochrony środowiska, a więc wyłączenia tych zagadnień aktualnie z TOAP, czyli Terenowych Organów Administracji Państwowej i stworzenia struktur organizacyjnych wynikających między innymi z hydrograficznego podziału kraju, a więc te wszystkie zagadnienia, które tutaj były poruszane, znajdują odbicie w tych materiałach i mogą być bardzo przydatne w pracach „okrągłego stołu”.</p>
<p>Dziękuję bardzo za uwagę.</p>
<p><em>Przewodniczący:</em></p>
<p>Proszę Państwa! Muszę się odnieść do tego głosu.</p>
<p>Zgodnie z tym co ustaliliśmy, nie widzę możliwości dodatkowego dołączania materiałów. My chcemy ustalić konkretne zapisy. Wobec tego apeluję, żebyście państwo w oparciu o te materiały, które macie, przygotowali propozycję zapisów, nawiązując się w odpowiednim miejscu do tego programu 18-punktowego.</p>
<p>Jeżeli czegoś nie ma, prosimy dopisać nowy punkt, ale nie będziemy dołączali żadnych aneksów i załączników, no bo wtedy by się ten dokument nam rozrósł prawda niepomiernie i nie moglibyśmy opanować naszego materiału.</p>
<p>Dziękuję bardzo.</p>
<p>Głos ma pan dyrektor Kwiatkowski, przygotuje się doc. Strupczewski.</p>
<p><em>Dyr. Jerzy Kwiatkowski:</em></p>
<p>Dziękuję bardzo, rezygnuję z głosu.</p>
<p><em>Przewodniczący:</em></p>
<p>Dziękuję panu bardzo.</p>
<p>Głos ma pan doc. Strupczewski.</p>
<p>Przygotuje się pan dyr. Janusz Biełakowski.</p>
<p><em>Doc. Strupczewski:</em></p>
<p>Panie Przewodniczący! Panie i Panowie! Kiedy dr Kassenberg właśnie w 1985 roku w ramach nauki polskiej przedstawił wyniki wówczas opracowanej diagnozy stanu środowiska przyrodniczego w Polsce, opracowanej przez Polską Akademię Nauk, napisał on, że na połowie powierzchni kraju występują stężenia SO<sub>2</sub> powyżej 20 mikrogramów na metr sześcienny. Dziś takie stężenia występują na 3/4 powierzchni kraju. Stan środowiska, w szczególności powietrza atmosferycznego który wówczas Polska Akademia Nauk określiła jako zły na całym terenie kraju, a w wielu rejonach mających znamiona katastrofy ekologicznej, uległ dalszemu pogorszeniu.</p>
<p>Jako główne czynniki zanieczyszczające, wymieniono wówczas w ekspertyzie PAN SO<sub>2</sub> i metale ciężkie. Wydawałoby się, że wniosek prof. Hryniewieckiego o konieczności zmniejszenia spalania węgla, a podjęcia rozwoju elektrowni jądrowych, jest oczywisty. Tymczasem spotykamy się z oczywistym nieporozumieniem. Mimo ogromnych zalet energetyki jądrowej właśnie z punktu widzenia ekologii jedyne głosy na tej sali, jakie protestowały przeciwko jakiejś sprawie technicznej, to były głosy protestujące przeciwko rozwojowi i budowie elektrowni jądrowych. Dr Kopczyk z Ośrodka Prognostycznego Wrocławskiego przed laty występowała z żądaniem likwidacji źródeł emisji i przejścia na produkcję energii w sposób bezodpadowy.</p>
<p>Elektrownie jądrowe są najlepszą odpowiedzią, jaką ludzkość wymyśliła na to żądanie. Produkują one energię w sposób niemal bezodpadowy. A można powiedzieć, że nie wszystkie to robią, niektóre stwarzają zagrożenia, ale nie te budowane u nas w kraju, one awarii typu czarnobylskiego wywołać nie mogą.</p>
<p>Elektrownia węglowa emituje do atmosfery skażenia SO<sub>2</sub> i NO<sub>x</sub> i wiele innych, które, gdybyśmy wzięli miarę zanieczyszczeń do rozpuszczenia do granic dopuszczalnych, wymagają 5 milionów km sześciennych powietrza przy produkcji 1 gigawatoroku. W Polsce produkujemy około 15-20 gigawatolat rocznie. Elektrownie jądrowe, o których przeciwnicy mówią, że obciążają środowisko, emitują tak małe ilości produktów radioaktywnych, że do ich rozpuszczenia potrzeba 28 nie milionów, nie tysięcy, nie setek, ale 28 kilometrów sześciennych powietrza na jeden gigawatorok.</p>
<p>Gdybyśmy sobie wyobrazili te zanieczyszczenia w warstwie atmosfery o grubości 10 km, bo kulę to tak trudno sobie wyobrazić, to elektrownia jądrowa dająca gigawatorok zanieczyszcza powietrze w promieniu 400 km. Jest to około 800 km zanieczyszczonego powietrza w ciągu roku pracy jednej elektrowni o mocy 1 tys. megawatów. Natomiast elektrownia węglowa w promieniu 2 km, jądrowa 2 km. A w jedynej awarii, jaka zdarzyła się w reaktorze takiego typu jakiego budujemy w Polsce, w elektrowni Three Mile Island osławionej, gdzie było stopienie rdzenia, skażenia były tak małe, że do ich rozpuszczenia do wartości dopuszczalnej wystarczyłoby powietrza w promieniu 4 km. A my się godzimy na elektrownie węglowe, które co roku skażają nam powietrze w promieniu 400 km.</p>
<p>Oczywiście te skażenia odchodzą z Polski i chwała Bogu na zewnątrz, ale przychodzą one od sąsiadów. Zresztą wysyłanie naszych zanieczyszczeń na zewnątrz nie jest rozwiązaniem moralnie godnym szacunku. A więc musimy powiedzieć, że my zanieczyszczamy tymi naszymi węglowymi elektrowniami naprawdę takie ilości powietrza. One są naprawdę zanieczyszczone. Wszystko jedno zostają u nas czy nie. Część z nich, dużo bardziej niż dopuszczalnie, część oczywiście mniej. Te liczby, o których mówiliśmy w latach, przed dziesięciu, mówiło się o skróceniu życia o 5 lat, teraz mówimy o 8-10 latach. To skutki właśnie skażenia SO<sub>2</sub>, a nie mitycznych zagrożeń ze strony elektrowni jądrowych.</p>
<p>Często szermuje się argumentem o nieprawdopodobnych nakładach inwestycyjnych w elektrowni jądrowej. W rzeczywistości nakłady te są rzeczywiście większe od nakładów na budowę elektrowni węglowej, ale są mniejsze od łącznych nakładów na budowę elektrowni węglowej i kopalni. A bez kopalni elektrownia węglowa pracować nie może.</p>
<p>Tymczasem koszty produkcji energii elektrycznej są niższe we wszystkich krajach Europy i RFN, i Anglii, i Francji, i Włoszech, i w Szwecji, i wszystkich innych, w elektrowniach jądrowych niż w elektrowniach węglowych.</p>
<p>Sytuacja wygląda odmiennie w USA, tam w niektórych stanach są te koszty wyższe, w innych mniejsze, natomiast Europie sytuacja wygląda - tak jak mówimy. I to są dane oficjalne zarówno OECD, jak i poszczególnych organizacji analizujących koszty.</p>
<p>Nieporozumień jest wiele. Co więcej specjalistom nasza prasa woli nie dowierzać. Na przykład gdy w sprawie wpływ promieniowania na człowieka wypowiadają się tak wybitni i obiektywni specjaliści jak prof. Brzeziński - kierownik Zakładu Epidemiologii Dzieci i Młodzieży, jak prof. Bałturkiewicz - kierownik Zakładu Ochrony Radiologicznej, jak prof. Liniecki - kierownik Instytutu Medycyny Nuklearnej Akademii Medycznej w Łodzi i wieloletni członek oraz przewodniczący Komitetu „UNSCEAR” ONZ-owskiego, to wystarczy głos jednego człowieka z zewnątrz, prasa pisała „czy ekspertom jądrowym można ufać”.</p>
<p>Nie oczekuję też, że państwa przekonam tym krótkim wystąpieniem, bo to jest niemożliwe. Natomiast przyrzekam, że dostarczę materiały na temat energetyki jądrowej na następne posiedzenie, mianowicie ekspertyzę PAN na temat elektrowni jądrowych w Polsce, uchwałę Rady Ochrony Środowiska na ten temat i inne materiały m.in. tą wspomnianą książkę, której nadruk odpowiedni jest tylko dlatego, że książka ta nie jest dostępna za pieniądze w kioskach ani w księgarniach i jest w związku z tym nierozpowszechniana na prawach książki, a tylko na prawach rękopisu.</p>
<p>Książka o podobnym zakresie, aczkolwiek może bardziej skomplikowana jest w tej chwili w druku w UMT i będzie dostępna na pewno przed końcem roku normalnie w księgarniach.</p>
<p>Na zakończenie chciałbym tutaj dodać krótki fragment i posiedzenie na temat energetyki jądrowej, jakie odbyło się 26 stycznia na posiedzeniu Komitetu społeczno-politycznego przy Radzie Ministrów, Na pytanie - kiedy elektrownie jądrowe wpłyną na poprawę powietrza atmosferycznego w Polsce dr Gonzales, wicedyrektor departamentu bezpieczeństwa jądrowego i ochrony radiologicznej z Międzynarodowej Agencji Energii Atomowej odpowiedział krótko - wtedy gdy się je zbuduje i uruchomi.</p>
<p>Dziękuję państwu za uwagę.</p>
<p><em>Przewodniczący:</em></p>
<p>Dziękuję bardzo. Jako ostatni ma głos pan dyr. Janusz Bielakowski.</p>
<p><em>Dyr. Janusz Bielakowski:</em></p>
<p>Dziękuję bardzo, panie przewodniczący, kilka zdań odnośnie do gospodarki wodnej, jako refleksja na omawiane tutaj postulaty stolika ekologicznego.</p>
<p>Otóż gospodarka wodna pojawiła się tu w kilku punktach. Przede wszystkim w kontekście takim, aby z ministerstwa odeszły zagadnienia inwestycyjne w zakresie gospodarki wodnej, a także w punkcie 11 - kiedy mówi się o przejściu na układy zlewniowe.</p>
<p>Znamienne jest także, że w innych punktach, w których zawarte są postulaty o funkcjonalnym charakterze tego ministerstwa lub o kodyfikacji praw związanych z ochroną środowiska, nie ma gospodarki wodnej. Jest to oczywiście możliwe, tylko w kilku przynajmniej zdaniach chciałem powiedzieć państwu o konsekwencjach takiego przyjęcia tych postulatów.</p>
<p>Otóż gospodarka wodna, najogólniej rzecz biorąc, jest sposobem gospodarowania wodą, a celem tego gospodarowania wodą jest zapewnienie wody ludności i gospodarce narodowej, i ochrona tej gospodarki narodowej przed skutkami niszczącymi wody. To niemalże klasyczna definicja gospodarki wodnej. Ale, aby gospodarować wodą, trzeba tę wodę mieć. W naszych warunkach klimatyczno-przyrodniczych niestety, aby wodę zapewnić wszystkim tym, którzy tej wody potrzebują trzeba budować zbiorniki. Trzeba budować przerzuty wody i trzeba - proszę państwa zabudowywać i regulować nasze rzeki. Po prostu ponieważ są to te kanały, którymi ta woda płynie i z których może być ujmowana.</p>
<p>Zabudowa rzek jest także konieczna dlatego, aby chronić gospodarkę narodową przed skutkami niszczącymi nadmiaru wody, czyli przed powodziami. Wiąże się to oczywiście z innymi możliwościami wykorzystania rzek.</p>
<p>Te przedsięwzięcia - a więc budowa zbiorników, regulacje rzek, zabudowa tych rzek bywa czasami w kolizji i to nie tak rzadko, w kolizji - powiedzmy - z konserwatorskim pojmowaniem ochrony środowiska. Klasycznym przykładem jest dyskusja na temat Czorsztyna. Ale takich dyskusji może być wiele i na każdym terenie. Jednakże trzeba sobie powiedzieć, że ci, którzy budują zbiorniki, ci którzy budują przerzuty wody i utrzymują rzeki, to w rezultacie oni decydują o kształcie gospodarki wodnej w skali całego kraju. A więc jeżeli wyszłoby to z Ministerstwa Ochrony Środowiska, co jest oczywiście możliwe, to ktoś inny musiałby tę sprawę podjąć i ktoś inny w rezultacie decydowałby o warunkach gospodarki wodnej w całym kraju. To się wiąże także z postulatem, który mówi o tym, aby gospodarować wodą w zlewniach. Jest to oczywiste możliwe, sprawa jest dosyć dawno znana i można dosyć łatwo wypunktować jakie są zalety takiego gospodarowania w stosunku do tego co się dzieje obecnie. Nie będę tego państwo oczywiście dzisiaj mówił. Ale nie ulega kwestii i powinno to być dla nas wszystkich dosyć jasne, że jeżeli wyjmiemy to gospodarowanie tą wodą z województw, stworzymy niezależny osobny układ administracyjny, łącznie z tym co powiedziałem, że ktoś musi robić, ktoś jednak musi te zbiorniki budować, tworzy się pewien pionowy układ gospodarowania wodą i układ całkowicie autonomiczny. Co jest także możliwe, chciałem powiedzieć, tylko chcę raz jeszcze - mówiąc brzydko - wyartykułować to, że konsekwencją przyjęcia tego jest stworzenie pewnego odrębnego autonomicznego układu administracyjnego.</p>
<p>Jeszcze kilka słów. Gospodarkę wodną z ochroną środowiska w tym pojęciu klasycznym łączy to, że po pierwsze woda jest zasobem naturalnym, niesłychanie cennym, łączy to, że aby gospodarować wodą to ta woda powinna być dobra, a więc ochrona wód czy czystość wód jest tym elementem łączącym. I temu trudno oczywiście zaprzeczyć. Ale także trudno zaprzeczyć i temu, że skutki zużywania wody w rezultacie odwracają się jak gdyby przeciwko tej wodzie, mianowicie powodują jej zanieczyszczenia. To prowadzi do pewnego postulatu, abyśmy tę sprawę na następnym naszym spotkaniu w tym kontekście widzieli, że może, że przyjęcie tego postulatu jest to - powiedzmy sobie - powrót do Centralnego Urzędu Gospodarki Wodnej, co jest także możliwe jak każde rozwiązanie organizacyjne zawiera pewną ilość pozytywów i negatywów.</p>
<p>I wreszcie, to już ostatnie zdanie, chciałem państwu przy tej okazji jednakże powiedzieć, że ministerstwo nie jest inwestorem, poza tą sferą, o którą wymieniłem, a więc poza budową zbiorników wodnych i utrzymania rzek, i to tylko głównych rzek kraju, 1/5 tych rzek, które są w kraju, to nie jest inwestorem w żadnej innej dziedzinie, która się wiąże z ochroną środowiska. A więc ministerstwo nie buduje oczyszczalni ani samo, ani przez swoje agendy, a także nie buduje filtrów na kominach ani żadnych innych urządzeń ochrony środowiska. A ponadto jeżeli państwa cierpliwość by wytrzymała, to chciałem jeszcze powiedzieć, że w tym o czym mówiła pani Hager-Małecka. W tej krótkiej nowelizacji, nowelizacji ustawy o ochronie środowiska i prawo wodne, jest dokładnie powtórzonych kilka spraw, które są rzeczywiście, zostały tutaj wymienione w tym, w tych postulatach stolika ekologicznego. Nie są to jakieś omówienia dokładnie, są jak gdyby już rozwiązane.</p>
<p>Jeżeli nawet ta nowelizacja nie jest tą nowelizacją, na którą oczekujemy, a która wymagałaby czasu, to nie ulega kwestii, że przyjęcie tej ustawy, byłoby jakimś znaczącym krokiem, aby... znaczącym i bardzo szybkim krokiem, aby coś dobrego zrobić dla środowiska.</p>
<p>Dziękuję bardzo.</p>
<p><em>Przewodniczący:</em></p>
<p>Proszę Państwa! W ten sposób wyczerpaliśmy listę naszych mówców i zbliżamy się do zakończenia naszego posiedzenia.</p>
<p>Przypominam, że zbieramy się w środę o godzinie 10.30 w tym gmachu. Jeszcze raz apeluję, żebyście państwo możliwie przygotowali gotowe propozycje zapisu punktów w możliwie 20 egzemplarzach. Ogromnie nam to ułatwi pracę. Jeżeli zaczniemy w takiej ilości redagować poszczególne sformułowania i zdania, będzie nam bardzo trudno pracować. A chcielibyśmy, żeby ta sprawa, no możliwie szybko się posuwała.</p>
<p>Zatem apeluję o takie przygotowanie czasu. Zgodnie z życzeniem państwa odłożyliśmy, prawda nieco tempo naszych obrad, więc istnieją możliwości takiego przygotowania. Myślę, że ten dzień był bardzo owocny, pozwolił nam zarysować wolę naszych negocjacji. Jesteśmy chyba tutaj dosyć zgodni i mogę chyba zakończyć takim optymistycznym akcentem, to nasze pierwsze spotkanie, że powinniśmy przygotować iluś tam punktowy program, który w istotny sposób może zapisze się w historii „ochrony środowiska w Polsce”.</p>
<p>Dziękuję Państwu i do zobaczenia w środę.</p>
