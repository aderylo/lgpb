<head>
	<meta charset="UTF-8">
</head>
<p>KORPUS= Obrady Okrągłego Stołu</p>
<p>ZESPÓŁ= Podzespół do spraw Górnictwa</p>
<p>TYTUŁ= STENOGRAM z piątego posiedzenia Podzespołu do spraw Górnictwa</p>
<p>DATA= 3 marca 1989 r.</p>
<p>SYGNATURA= </p>
<p>INW= 46063</p>
<p>TEKST=</p>
<p>Stenogram z drugiego dnia obrad Podzespołu do spraw Górnictwa w dniu 3 marca 1989 r.</p>
<p>/Obradom <em>przewodniczy ob. Alojzy Pietrzyk</em>./</p>
<p><em>Przewodniczący:</em></p>
<p>Zaczynamy. Witam wszystkich na kolejnym spotkaniu, z tym, że według ustalenia kolejność przewodniczenia akurat przypada na mnie. Na wstępie chciałbym się zapytać, jak przedstawia się sprawa wałbrzyska i jastrzębska. Jeżeli są informacje, to proszę.</p>
<p><em>Ob. Rajmund Moric:</em></p>
<p>Proszę państwa zwracam się do środków masowego przekazu ponieważ chcę złożyć oświadczenie. Wysoce budzi niepokój nasz sposób, w jaki propagowane są informacje z obrad naszego zespołu. Oświadczenie - wczoraj w radio komunikat, który był podany, że jest impas w rozmowach na temat czasu pracy, ponieważ strona opozycyjno-solidarnościowa nie zgadza się na pracę w soboty i w niedziele, pomijając stanowisko naszej Federacji, naszej strony, jest wysoce nie w porządku. Prosiłbym bardzo środki masowego przekazu o podawanie stanowiska jednej strony jak i stanowiska wszystkich pozostałych. To po pierwsze.</p>
<p>Po drugie - składam oświadczenie, proszę, żeby jeśli jest możliwe, to aby się ukazało w środkach masowego przekazu.</p>
<p>Przywiodła nas do tego stołu idea porozumienia. Znalezienia wspólnej płaszczyzny działania. Próby rozstrzygnięcia problemów górnictwa i załóg zatrudnionych w górnictwie. Jednak sposób prowadzenia rozmów zarówno przez stronę opozycyjno-solidarnościową jak i rządową polegające na ciągłym przeciąganiu dyskusji, ciągłych replik budzik w nas obawy, czy zgodnie z oczekiwaniami społeczeństwa konstruktywnie spożytkujemy czas.</p>
<p>Wysoce budzi nasze obawy sposób przedstawiania spraw jakie są omawiane w naszym zespole przez stronę opozycyjno-solidarnościową. Zamiast porozumienia, kolportuje ona w środkach masowego przekazu informacje, które naszym zdaniem delikatnie mówiąc mijają się z prawdą. Dokonują oceny działania innych stron oczerniając ją, przynajmniej tak to traktuję wobec siebie. Nie jest to porozumienie proszę panów.</p>
<p>Chcę oświadczyć panu przewodniczącemu, panie Pietrzyk, że dzięki ustaleniom zawartym pomiędzy Ministrem Przemysłu a Federacją Związków Zawodowych Górników może nie doskonałemu, w każdą sobotę 15 tysięcy ludzi ma wolne soboty, ci którzy są... o tym fakcie pan niestety nie powiedział, bo jest to może niewygodne bo dowodzi to, że w jakiś sposób problem czasu pracy od 1 stycznia w wielu zakładach jest rozwiązany, w tym i w kopalni „Manifest Lipcowy” skąd część z panów pochodzi. Tam gdzie ą uchybienia, ponieważ wiemy, że są uchybienia w zakresie dowolności czasu pracy, czynimy działania, aby doprowadzić tam stan... do stanu zgodnego z ustaleniami i liczyliśmy, i dalej liczymy na wsparcie panów. </p>
<p>Po ostatnich wypowiedziach strony opozycyjno-solidarnościowej czujemy się, proszę panów, zwolnieni od pewnego rodzaju dżentelmeńskiej umowy, aby nie oceniać się wzajemnie. Jeżeli chodzi - to jest koniec oświadczenia.</p>
<p>Ponieważ proszę panów sytuacja jaka została w środkach masowego przekazu, czuję się zwolniony z poinformowania, na temat na jakim etapie strona związkowa w sprawach rozmów w sprawach wałbrzyskich - sądzę, że może to ewentualnie zrobić strona koalicyjno-rządowa.</p>
<p>Dziękuję bardzo.</p>
<p><em>Przewodniczący:</em></p>
<p>Przyjmujemy oświadczenie, z tym że do tego oświadczenia my się ustosunkujemy. Tym bardziej panie Moric, bo jeżeli chodzi o tę podpisaną 199, ona już w tym czasie... zresztą bez polemiki.</p>
<p>Czy pan przewodniczący Gustek chciałby zabrać głos?</p>
<p><em>Ob. Marian Gustek:</em></p>
<p>Odnośnie tych dwóch spraw, odnośnie sprawy wałbrzyskiej mam informacje, że trwają rozmowy między Generalną Dyrekcją Wspólnoty i przedstawicielem Federacji. Szczegółów nie znam, nie mogę dalej tutaj informować.</p>
<p>Odnośnie sprawy jastrzębskiej pismo zostało skierowane wczoraj przez nasz sekretariat do Ministra Przemysłu i jest rozpatrywane.</p>
<p>Dziękuję bardzo.</p>
<p><em>Przewodniczący:</em></p>
<p>To praktycznie nic nie jest załatwione.</p>
<p>Stoimy w miejscu. Proszę o zabranie głosu pana Jarka Szczepańskiego.</p>
<p><em>Ob. Rajmund Moric:</em></p>
<p>Można w kwestii formalnej?</p>
<p><em>Przewodniczący:</em></p>
<p>Proszę.</p>
<p><em>Ob. R. Moric:</em></p>
<p>Ponieważ jedna ze stron, która sprawę wałbrzyską załatwia jest strona Federacji Związkowej Górników, prosiłbym o niedokonywanie ocen czy jest coś załatwione, czy nie. To ocenią załogi z kopalń wałbrzyskiego.</p>
<p>Dziękuję bardzo.</p>
<p><em>Przewodniczący:</em></p>
<p>Pozwoli pan panie Moric, że panu odpowiem. Załogi już oceniają od dłuższego czasu waszą działalność, a jak ją oceniają to można ustalić na wspólnym spotkaniu.</p>
<p>Ja zapraszam pojedziemy razem do kopalń i porozmawiamy z tymi załogami bezpośrednio już w masówkach.</p>
<p><em>Ob. R. Moric:</em></p>
<p>Panie przewodniczący Pietrzyk, ja chcę panu oświadczyć, bo pan tu insynuuje, że nie jesteśmy w kopalniach. Ta strona akurat stołu jest na co dzień w kopalniach, w tym na kopalni „Manifest Lipcowy” panie Pietrzyk bywam dosyć regularnie, bo prawie co kwartał. Na pańskiej kopalni spotykam się z aktywem waszej kopalni również, to znaczy z tymi, którzy chcą się spotkać.</p>
<p>Dziękuję, więcej repliki nie będzie.</p>
<p><em>Ob. M. Gustek:</em></p>
<p>Czy można prosić o głos panie przewodniczący?</p>
<p><em>Przewodniczący:</em></p>
<p>Proszę.</p>
<p><em>M. Gustek:</em></p>
<p>Ja chciałem w imieniu strony koalicyjno- rządowej złożyć krótkie oświadczenie do wczorajszej tematyki.</p>
<p>Oświadczenie strony koalicyjno-rządowej. Strona koalicyjno-rządowa wykazując zdeterminowanie na rzecz zmiany systemu ekonomiczno-finansowego w górnictwie węglowym, w tym rozwiązania nabrzmiałego problemu pracy w dni ustawowo wolne od pracy, oświadcza w uzgodnieniu z dyrektorem generalnym Wspólnoty Węgla Kamiennego, że zaniechane zostanie wydobycie węgla na każdej zmianie nocnej z soboty na niedzielę z dniem 1 czerwca 1989.</p>
<p>Jednocześnie raz jeszcze potwierdzamy gotowość przeprowadzenia w latach 1989-1990 intensywnych prac, w szerokiej konsultacji społecznej nad ukształtowaniem nowego systemu ekonomiczno-finansowego i zarządzała w górnictwie węglowym.</p>
<p>Strona koalicyjno-rządowa oczekuje, że strony opozycyjno-solidarnościowa i OPZZ zaakceptują uwarunkowania i tryb prac nad nowymi rozwiązaniami w zakresie systemu ekonomiczno-finansowego zarządzania i czasu pracy przedstawionymi w stanowisku strony koalicyjno-rządowej z dnia 2 marca br.</p>
<p>Dziękuję bardzo.</p>
<p><em>Przewodniczący:</em></p>
<p>W związku z przedstawionym nowym stanowiskiem proponuję przerwę 10 minutową.</p>
<p><em>Przewodniczący:</em></p>
<p>Mam propozycję dla pana Morica, akurat 9-tego miesiąca w kopalni „Manifest Lipcowy” jest spotkanie z załogą strony solidarnościowej. Zapraszam.</p>
<p>Porozmawiamy sobie o żywotnych sprawach.</p>
<p><em>Ob. R. Moric:</em></p>
<p>Rozumiem, że to nie była groźba, to ostatnie słowo.</p>
<p><em>Przewodniczący:</em></p>
<p>Nie, absolutnie nie. Zaproszenie.</p>
<p></p>
<p>/Przerwa./</p>
<p></p>
<p>/Po przerwie./</p>
<p></p>
<p><em>Przewodniczący:</em></p>
<p>Prosi o umożliwienie złożenia oświadczenia Grocki z Lubina, a potem damy... bo jeszcze jest redagowana nasza odpowiedź na propozycje ze strony rządowej.</p>
<p><em>Ob. Władysław Grocki - Zagłębie Miedziowe:</em></p>
<p>Ja chciałem się ustosunkować i dać oświadczenie w stosunku do uzgodnienia między Federacją a dyrekcją, dotyczącą zagłębia miedziowego. To jest kontynuacja podpisanego porozumienia między ministrem Wilczkiem a Federacją Związków Zawodowych, którą reprezentował pan Moric.</p>
<p>W każdym razie ja tu zacytuję z Polskiej Miedzi z dn. 26.I.1989 r. W ub. czwartek doszło do ważnych uzgodnień między grupą związkową a Porozumieniem Związków Zawodowych, a dyrekcją generalną Kombinatu Górniczo-Hutniczego Miedzi odnośnie czasu pracy w górnictwie. W ten sposób w drodze negocjacji udało się rozwiązać trudny dylemat polegający z jednej strony na konieczności prowadzenia wydobycia rudy miedzi przez 6, a nawet 7 dni w tygodniu, zaś z drugiej strony na przestrzeganie zasady 5-dniowego tygodnia pracy załóg. To inny niż w innych poprzednich latach. Praca w wolne soboty i inne dni ustawowo wolne od pracy jest oparta na zasadzie dobrowolności.</p>
<p>Ja tu przytoczę dalej, jak wygląda ta dobrowolność.</p>
<p>Dążąc do eliminowania nadmiernego zatrudnienia pracowników w soboty i niedziele, inne dni ustawowo wolne do pracy, będzie stosowana rotacja. Dalej, jak ta rotacja wygląda. Ma ona zapewnić to, że wobec ilości dniówek przepracowanych w zakładach według zasady uchwały 199 Rady Ministrów, nieprzekroczenia w miesiącu wszystkich sobót i jednej niedzieli.</p>
<p>Ta dobrowolność wynika dalej w ten sposób. Kierując się tymi zasadami dyrekcja... decyzja o pracy w soboty i w niedzielę, dni ustawowo wolne dla poszczególnych grup zawodowych, podejmuje dyrektor zakładów w uzgodnieniu z zakładową organizacją związkową.</p>
<p>Chciałem zapytać, kto tu zmusza górników do pracy? „Solidarność” czy OPZZ? To jest znowu zniewalanie górników. Czy to porozumienie było uzgadniane z górnikami w szerokim tego znaczeniu? To była w bardzo wąskim gronie podjęta decyzja.</p>
<p>Na to oświadczenie jest rzucona marchewka. I tak pracownicy ciągu technologicznego będą specjalnie honorowani przez przyznawanie premii z funduszu produkcyjnego oraz nagród z funduszu załogi.</p>
<p>W dalszym stwierdzeniu następuje takie sformułowanie, które od przyjęcia i spełnienia uzależniło swoją zgodę na pracę górników w wolne soboty. I tu się podpisuje Związek Zawodowy Górników.</p>
<p>Jak wygląda w tej sytuacji to, co pan Moric teraz przedstawił?</p>
<p>Dziękuję.</p>
<p><em>Przewodniczący:</em></p>
<p>Proszę, pan Moric.</p>
<p><em>Ob. Rajmund Moric:</em></p>
<p>Głos zabierze kol. Zbrzyzny. Akurat nie miał przerwy w zatrudnieniu, tak że wie jak to się...</p>
<p><em>Ob. Ryszard Zbrzyzny:</em></p>
<p>Szanowni Państwo! W tym oświadczeniu kol. Grockiego zmuszony zostałem do zabrania głosu, bowiem jestem reprezentantem wszystkich zakładowych organizacji związkowych naszego przedsiębiorstwa, a mianowicie Kombinatu Górniczo-Hutniczego Miedzi w Lubinie. I akurat jestem kompetentną osobą, żeby ocenić treść i zrobić interpretację porozumienia dotyczącego zatrudniania pracowników w soboty i dni wolne od pracy.</p>
<p>Powiem tak, kolego Grocki, nie przyjechaliśmy tutaj czytać gazet. Nie, po to tu przyjechaliśmy. Przyjechaliśmy tutaj po to, żeby rozwiązać życiowe i bardzo ważne problemy naszych załóg. I z pełną świadomością tego co mówię i z pełną odpowiedzialnością powiem, że w zagłębiu miedziowym nie ma obowiązku pracy w soboty i w dni ustawowo wolne od pracy.</p>
<p>Kolega cytując gazetę i dodając jeszcze do tego własny komentarz sam sobie zaprzecza. A mianowicie pisze się o ograniczeniach pracy w soboty i niedziele, a więc jeżeli jest większa ilość chętnych do pracy, w sobotę i niedzielę, to się po prostu ich nie zatrudnia, bo nie ma takiej potrzeby. A więc tu nie ma żadnej mowy o jakimkolwiek przymusie pracy w sobotę i niedzielę. Jeżeli taki przymus gdziekolwiek by nastąpił jesteśmy od tego, żeby interweniować. Jeżeli kolega ma konkretny przykład, konkretne nazwisko, konkretnej osoby, to ja zobowiązuję się i osoby, która z tytułu niepodjęcia pracy w sobotę poniosła określone konsekwencje materialne, ekonomiczne itd. ja osobiście zobowiązuję się temat wyjaśnić do końca. Ale takich przykładów na pewno nie ma.</p>
<p>Dlatego po prostu nie rzucajmy haseł demagogicznych słów bez pokrycia. Ja na co dzień jestem w zakładach górniczych i nie tylko górniczych naszego przedsiębiorstwa i mogę tu z pełną odpowiedzialnością powiedzieć, że przymusu pracy w soboty nie ma.</p>
<p>Dziękuję bardzo.</p>
<p><em>Przewodniczący:</em></p>
<p>Czy ktoś chciałby zabrać głos?</p>
<p>Pan Jan Lityński, czy stanowisko strony „Solidarności” już jest przygotowane?</p>
<p><em>Ob. Jan Lityński - „Solidarność”:</em></p>
<p>Oświadczenie. Strona solidarnościowa oświadcza, że oświadczenie strony koalicyjno-rządowej jest niewystarczające. Stwierdzamy jednak, że pośrednie przyznanie, że dotychczasowy system ekonomiczno-finansowy i związana z tym systemem organizacja pracy zbankrutowały, stanowi istotne przybliżenie stanowisk.</p>
<p>Wyrażamy niepokój, że prace nad nowym systemem zostały podjęte dopiero w październiku 1988, a więc po strajkach górniczych. Zwracamy się do strony koalicyjno- rządowej o przedstawienie bardziej konkretnego programu wprowadzania wolnych sobót i odpowiedzi na propozycje „Solidarności”. Liczymy, że w trakcie obrad naszego zespołu nastąpi uzgodnienie podstawowych założeń nowego systemu. Wówczas strona solidarnościowa gotowa włączyć się do dalszych prac zgodnie z propozycją rządową.</p>
<p>Dziękuję bardzo.</p>
<p><em>Ob. Marian Gustek:</em></p>
<p>Przyjęliśmy do wiadomości oświadczenie strony solidarnościowo-opozycyjnej.</p>
<p>Żałuję bardzo, że tutaj nie doszliśmy do naprawdę dobrego zbliżenia. Bo ja chciałem zaproponować, żeby ten zespół redakcyjny, który jest i pisze sprawę czasu pracy, żeby ten cały blok powierzyć tej grupie, uzupełnić jeszcze o dwie, trzy osoby, po jednej osobie z każdej strony, żebyśmy tu mieli załatwioną sprawę i przeszli do kolejnych dalszych tematów.</p>
<p>Jeżeli dojdziemy do uzgodnienia, czy zbliżenia stron to bardzo dobrze. Jeżeli nie dojdziemy, to musimy napisać, jakiś protokół w jedną lub drugą stronę, co proponują jedni, co proponują drudzy i trzeci. I przejść do kolejnych tematów. Przy czym w tych następnych tematach według mojego odczucia będziemy bardziej tacy zbliżeni, bo nie widzę tutaj w treści jakichś kontrowersyjnych bardzo spraw. To by posunęło sprawę do przodu.</p>
<p><em>Przewodniczący:</em></p>
<p>Proszę, Grzegorz Stawski.</p>
<p><em>Ob. Grzegorz Stawski:</em></p>
<p>W związku z tym, że jakoś rozminęliśmy się z intencjami, tzn. może nie tyle z intencjami, co rozminęliśmy się z naszymi stanowiskami w odpowiedzi na propozycje strony rządowej, myśmy zaproponowali innego rodzaju tekst do wspólnego przyjęcia, oczywiście w tym przypadku, jaki teraz zaistniał, niestety, będzie to nasze stanowisko w protokole rozbieżności w tych dwóch tematach.</p>
<p>Więc nasza propozycja jest w tej chwili taka. Żeby w związku z zarysowaniem się sporu albo inaczej, w związku z zarysowaniem się różnych wizji załatwienia tego problemu, proponujemy powołanie - tak jak to zresztą pan przewodniczący strony rządowej zaproponował - grupy, która opracuje dokument właśnie w tych dwóch tematach. Jednocześnie przeczytam teraz stanowisko strony opozycyjno-solidarnościowej w tych właśnie interesujących nas dzisiaj tematach, czyli w sprawie struktur i w sprawie systemu ekonomiczno-finansowego.</p>
<p>Propozycja wspólnego oświadczenia. Oczywiście będzie to w tej chwili nasze stanowisko.</p>
<p>Strony uważają, że należy zlikwidować w przeciągu trzech miesięcy Wspólnotę Węgla Kamiennego oraz Wspólnotę Energetyki i Węgla Brunatnego. W tym samym czasie należy rozwiązać Przedsiębiorstwo Eksploatacji Węgla oraz nadać kopalniom osobowość prawną jako samodzielnym przedstawicielom działającym na zasadach ogólnych. Tzn. znosząc status przedsiębiorstw użyteczności publicznej.</p>
<p>Odpowiednio do tego należy dostosować system ekonomiczno-finansowy. Zmiany te stanowić będą istotny krok w kierunku włączenia górnictwa do realizacji w kraju reformy gospodarczej.</p>
<p><em>Przewodniczący:</em></p>
<p>Prosimy o ustosunkowanie się strony rządowej.</p>
<p><em>Ob. Marian Gustek:</em></p>
<p>Myśmy wczoraj dali stanowisko. Dzisiaj wyszliśmy dalej jeszcze do przodu z pełnym oświadczeniem i podtrzymujemy i oświadczenie, i nasze stanowisko w tej sprawie, tzn. aby pracować nad systemem finansowo- ekonomicznym i do tego dostosować struktury organizacyjne zarządzania. Zapraszamy stronę opozycyjno-solidarnościową do prac nad tym systemem, co zadeklarowaliśmy wczoraj i dzisiaj w oświadczeniu żeśmy to podkreślili. Równocześnie zapraszamy i stronę OPZZ do tych prac.</p>
<p>Jeżeli państwo uważacie, że są to sprawy nie do przyjęcia, ja bym proponował w imieniu strony koalicyjno-rządowej aby ten zespół redakcyjny, który powołaliśmy wczoraj do spraw czasu pracy uzupełnić z każdej strony po jednej osobie - specjaliście z tych dziedzin.</p>
<p>/Głos z sali: po dwie osoby./</p>
<p>Proszę bardzo, nie chodzi mi tutaj czy to będzie jedna czy dwie, ale czym większy zespół to się gorzej pisze. I w tym bloku spraw zredagować jedno stanowisko. I przystąpić po prostu do kolejnych tematów.</p>
<p><em>Przewodniczący A. Pietrzyk:</em></p>
<p>Proszę kol. Tomasz Stankiewicz.</p>
<p><em>Ob. Tomasz Stankiewicz:</em></p>
<p>Ja chciałem jeszcze kilka słów komentarza do tego naszego stanowiska.</p>
<p>Przepraszam przedstawię się jeszcze - Stankiewicz Tomasz - ekspert „Solidarność”.</p>
<p>Ja jestem doradcą górników, a także jako ekonomista uczestniczę stale w obradach Zespołu Gospodarki i Polityki Społecznej. I muszę powiedzieć, że gdy porównuję obrady tam, w zespole gospodarczym i obrady tutaj, to przychodząc tutaj trafiam jakby do innego świata. Słuchając to co tutaj przedstawia strona rządowo-koalicyjna czuję się jakbym był cofnięty o 15 lat. Ja mówię dokładnie o temacie struktur i systemu finansowego, a zwłaszcza struktur.</p>
<p>Proszę państwa, struktury pośrednie, pośrednie szczeble zarządzania to było pierwsze, to było jedno z pierwszych haseł reformy, podjętych przez obie strony. I jeszcze w 1981 roku uchwalone przez Sejm. Już w 1982 roku zaczęto na ogromną skalę znosić obowiązkowe zjednoczenia. W zeszłym roku zniesiono ostatnie 18 obowiązkowych zjednoczeń w przemyśle. Zniesiono odrębne resorty, utworzono tylko jedno Ministerstwo Przemysłu. I na tym jeszcze się nie zatrzymano.</p>
<p>Ja chcę pokazać na jakim tle w tej chwili jest struktura w górnictwie. Tydzień temu Sejm podjął uchwałę, ustawę zwaną ustawą o niektórych warunkach konsolidacji gospodarki narodowej oraz o zmianie niektórych ustaw, gdzie w art. 9 pkt 1 czytamy, że zrzeszenia przedsiębiorstw państwowych ulegają rozwiązaniu w terminie 3 miesięcy od dnia wejścia ustawy w życie.</p>
<p>A więc rozwiązuje się nawet dobrowolne zrzeszenia, bo to chodzi o dobrowolne zrzeszenia w naszym kraju. I to porównajcie sobie państwo z tym co się dzieje w górnictwie. Dlaczego się rozwiązuje dobrowolne zrzeszenia? Bo taka jest filozofia reformy, bo nie wystarczało znieść obowiązkowe szczeble pośrednie. Trzeba również rozprawić się z tymi dobrowolnymi zrzeszeniami, które trzymają w garści twardo przedsiębiorstwa, krępują je w sposób już ekonomiczny. I poprzez, które przechodzą już nieformalne nakazy z centrum do przedsiębiorstw. Nieformalne, bo formalne są zakazane.</p>
<p>Chodzi o to aby uniemożliwić przepływ tych nakazów od strony czysto technicznej. Dlatego podejmuje się tak śmiałe w końcu, bo to w końcu jest i „Solidarność” w jak najbardziej była za tym punktem. I tu była pełna zgoda, tak śmiałe posunięcia w gospodarce.</p>
<p>A gdzie jest w tym wszystkim górnictwo?</p>
<p>Idźmy dalej - na stole ekonomicznym gospodarki i polityki społecznej strona rządowa przedstawiła projekt nowej umowy społecznej zatytułowany - „Podstawowe elementy nowej umowy społecznej w części społeczno-ekonomicznej”.</p>
<p>Czytamy tam na przykład na stronie 9-ej kolejną propozycję: w temacie „Nowy ład ekonomiczny”, że musi nastąpić /cytuję/: „powrót do autentycznej spółdzielczości przez ustawową likwidację wszystkich struktur pośrednich i centralnych, z prawem do swobodnego zrzeszania się oraz nowe uregulowanie stosunków członkowskich”.</p>
<p>A więc to samo proponuje strona rządowa odnośnie na przykład spółdzielczości, gdzie też przecież już od zeszłego roku jest pełna dobrowolność przynależenia do centralnych związków, czyli też tych struktur pośrednich, tych struktur biurokratycznych.</p>
<p>I proponuję w tej chwili, w tym etapie strona rządowa - rozwiązanie tych pośrednich struktur i centralnych tych dobrowolnych w spółdzielczości. Też w tym samym celu.</p>
<p>Idźmy dalej - ten sam projekt str. 10. Strona rządowa w punkcie 4e proponuje /cytuję/: „Likwidację instytucji organu założycielskiego”. Tak proszę państwa.</p>
<p>A tutaj proszę państwa jakby nie przychodziło nikomu do głowy, że to jest możliwe ze strony rządowej. A to jest - proszę bardzo, ja ten dokument tutaj trzymam. Jest to jeden z punktów tego dokumentu - propozycja rządowa, nie „Solidarności”, bo myśmy - owszem, ale inny - swój projekt przedstawili, zgadzając się oczywiście w pełni z tym punktem, że należy zlikwidować instytucję organu założycielskiego.</p>
<p>Tak posuwa się reforma w kraju. A gdzie w tym jest górnictwo? Gdzie jest strona rządowa górnictwa w tej reformie.</p>
<p>Panowie, bronicie straconych pozycji.</p>
<p>Jeszcze w sprawie użyteczności publicznej przedsiębiorstw użyteczności publicznej, jakimi są kopalnie. To kolejny wybieg, kolejny wybieg aby uniknąć reformowania górnictwa. Wybieg, który powinien być zlikwidowany.</p>
<p>Przecież ekonomicznie przedsiębiorstwami, jako przedsiębiorstwa użyteczności publicznej traktujemy takie przedsiębiorstwa, które ze swej natury nie mogą i nie powinny, a przede wszystkim nie powinny być nastawione na maksymalizację zysku, na maksymalizację wyniku finansowego, mówiąc bardziej ogólnie.</p>
<p>Czy kopalnie nie mogą być nastawione na maksymalizację wyniku finansowego, co im przeszkadza?</p>
<p>A jeśli jest kopalnia nierentowna i jeśli z punktu widzenia rządu, społecznego jest potrzeba jej dotowania, to przynajmniej musi być nastawiona na minimalizację strat. A nie z góry założone, że sprawy finansowe, sprawy wyniku finansowego są nieistotne.</p>
<p>Nie ma żadnego ekonomicznego uzasadnienia, aby kopalnie były przedsiębiorstwami użyteczności publicznej. Nawet i ta kwestia ewentualnej nierentowności. Przecież wśród przedsiębiorstw działających na zasadach ogólnych jest w tej chwili cała masa przedsiębiorstw nierentownych. A jednak nie nazywa się ich przedsiębiorstwami użyteczności publicznej.</p>
<p>A jednak już dawno zniesiono wszelkie szczeble pośredniego zarządzania nad nimi. To samo może być zrobione z kopalniami.</p>
<p>Tutaj ciągle jest forsowana ta teza, że najpierw trzeba określić system finansowy, a potem struktury tzn. system ekonomiczno-finansowy, a potem struktury. Bo, przecież nie chcę tutaj prowadzić akademickich polemik, ale to jest nieprawda, że to musi być taka kolejność. Jest oczywiste - i to byłby po prostu spór co jest ważniejsze jajko czy kura. Jest po prostu oczywiste, że system ekonomiczno-finansowy musi być dostosowany do struktur. Jeżeli struktury mają charakter pośrednich szczebli zarządzania w nakazowym systemie to i system ekonomiczno-finansowy musi być inny. Jeśli się je znosi lub przekształca, to i system finansowy musi być dostosowany.</p>
<p>Tu musi być dopasowanie. I to jest jakiś wybieg.</p>
<p>Ja nie wiem na co tutaj strona rządowa liczy, że jakoś my się zgodzimy na jakieś system finansowy, z którego automatycznie wynika, że Wspólnota Węgla Kamiennego musi istnieć i że były gwarectwa, czyli przedsiębiorstwa eksploatacji węgla muszą nadal w tej samej postaci występować. To na to proszę państwa nie liczcie, że górnicy się na to dadzą nabrać.</p>
<p>Jest oczywiste, że jedno do drugiego musi być dopasowane.</p>
<p>I ja sądzę, że nie warto tutaj dysput naukowych na ten temat prowadzić.</p>
<p>I jeszcze kilka spraw. Tyle razy słyszałem tutaj argumenty ze strony rządowej, o tym, że koncerny są na świecie, że jest to naturalne i nominalne. No, owszem. Ale chyba wszyscy chodziliśmy do szkoły i uczyliśmy się o koncernach, o monopolach. Przecież koncerny to jest forma monopolu w takiej czy innej postaci, w większym czy mniejszym stopniu. A monopol to jest narośl na kapitalizmie, na rynku. Przecież my nie dążymy do kapitalizmu monopolistycznego, my chcemy urynkowić naszą gospodarkę. Monopol niszczy rynek. Monopol jest czymś najgorszym zarówno w kapitalizmie jak i w socjalizmie. I nie można się tutaj powoływać na koncerny. Owszem, one są rzeczywiście. Ale po to właśnie, aby wykorzystywać zyski monopolistyczne na Zachodzie, a ponieważ łatwo jest monopolizować górnictwo, to dlatego technicznie tyle jest koncernów na świecie, ale to nie jest żaden powód do dumy dla żadnego rządu ani dla żadnego społeczeństwa i nie można się na to w ogóle powoływać. Tyle tutaj słyszę o potrzebach wspólnych działań, o wspólnych interesach poszczególnych kopalń, że ktoś to musi załatwiać. No oczywiście, ale przecież nic nie będzie stało na przeszkodzie jeśli kopalnie będą samodzielne, aby się zrzeszały dobrowolnie do wykonania wspólnych zadań, aby w ogóle tworzyły dobrowolne zrzeszenia, nikt przecież nie zabrania w zreformowanej gospodarce przedsiębiorstwom tworzyć najróżniejszych kombinacji zrzeszeń, należeć do różnych zrzeszeń - podejmować wspólne działania w najróżniejszych kierunkach. Wszystkie te tutaj uwagi, wszystkie te sprawy wspólne do załatwienia niezbędne dla życia w kopalniach, moim zdaniem bez wątpienia da się załatwić w ramach dowolnego zrzeszania się do realizacji tych celów samodzielnych przedsiębiorstw.</p>
<p>W sprawie struktur wczoraj słuchałem wypowiedzi strony rządowej i doszedłem do wniosku, że właściwie nic nie uzyskaliśmy no i nic dziwnego, ja rozumiem, że to jest niezwykle trudny temat, właściwie to jest rzecz postawiona na głowie - te nasze tutaj rozmowy w tym temacie. Przecież strona rządowa wiedziała, że taki był postulat, że takie były postulaty strajkujących górników. To ja nie wiem, jasne, że jest trudno rozmawiać i negocjować w tej sprawie, z panami, którzy tam pracujecie w tej wspólnocie węglowej, którzy jesteście dyrektorami przedsiębiorstw eksploatacji węgla. Macie swoje prywatne naturalne i oczywiste zainteresowanie w tym. To już ja te słowa to raczej muszę kierować, bo ja nie wiem, nas w negocjacji wybierał Lech Wałęsa i wybierał takich ludzi, którzy nie mają jakichś swoich prywatnych obciążeń, które by im utrudniały porozumienie się ze stroną rządową. Jeśli tacy ludzie byli, to takich do rozmów nie kierował.</p>
<p>Ale ja nie wiem jak to jest po stronie rządowej, ale uważam, że po prostu nie jest w tym temacie dobrze dobrana strona rządowa, bo stwarza to naturalną trudność porozumienia się, a chodzi nam o porozumienie się, chodzi nam o to, abyśmy nie byli, aby porozumieli się ludzie, którzy nie mają tych prywatnych obciążeń i prywatnych, oczywistych w końcu, naturalnych i zrozumiałych interesów, i aby mogli pomyśleć o całości, o całości gospodarki o reformie, o całości kraju, o całości górnictwa.</p>
<p>I jeszcze jedno. Tutaj słyszymy propozycje porozumienia się, od czego - zdaniem strony rządowej - powinna się zaczynać taka umowa porozumienia, wynajdywane są zdania co do których się zgadzamy, na przykład, że węgiel jest podstawowym dobrej naszej ojczyzny, oczywiście, że w takich sprawach to my się zgadzamy, jest jeszcze więcej takich spraw, w których my się zgadzamy, że w ogóle dobrze by było, ażeby nam się dobrze żyło.</p>
<p>Nam nie o to chodzi i my bardzo prosimy, żeby nie liczyć na to, że nasze porozumienie będzie dotyczyło spraw oczywistych. My tutaj, górnicy tutaj mają konkretne sprawy, konkretne punkty i chcą się dowiedzieć jakie jest stanowisko rządu, czy można coś w tych punktach dokonać jakiegoś zbliżenia, coś uzyskać, bo górnicy uważali, że im się coś należy, coś co im się sprawiedliwie należy, a nie było im dawane i trzeba tę sprawę rozwiązać i tego nie rozwiążemy za pomocą ogólników, że węgiel jest podstawowym dobrem naszej ojczyzny.</p>
<p>No i proponuję oczywiście powołać w tej sytuacji tak trudnej, którą tutaj nakreśliłem, to proponuję już mimo, że sam długo gadałem, nie mówić dużo, tylko rzeczywiście powołać zespół, który ustali stanowiska z ich zakresem, ich możliwości zbieżności, w sprawie zarówno struktur jak i systemu finansowego jednocześnie.</p>
<p>Dziękuję bardzo.</p>
<p><em>Przewodniczący:</em></p>
<p>Jako że obowiązuje kolejka, proszę prof. Bojarski.</p>
<p><em>R. Moric:</em></p>
<p>W kwestii formalnej, można?</p>
<p><em>Przewodniczący:</em></p>
<p>Proszę.</p>
<p><em>R. Moric:</em></p>
<p>Panie przewodniczący Pietrzyk!</p>
<p>Do tej pory obowiązywała mniej więcej taka zasada, że nie było kolejki, a na przemian strony zabierały głos. Uważam, że to by wprowadziło monolog z jednej strony, a przecież chodzi o wyrażenie poglądów, wszystkich poglądów, wszystkich, ponieważ pogląd każdej ze strony może mieć wpływ na poglądy i wypowiedzi drugiej strony. Chyba, że robić monolog z jednej strony i potem z drugiej strony.</p>
<p>Dziękuję bardzo.</p>
<p><em>Przewodniczący:</em></p>
<p>Ja może odpowiem, że bo były też i chwile takie, że z jednej strony i 3 - 4 osoby mówiły i nikt akurat nie miał do tego żadnych zastrzeżeń, i niektóre strony to nawet z uśmiechem przyjmowały trochę dziwnym co prawda, ale przejdźmy - to znaczy przyjmujemy tę uwagę i postanawiamy udzielić głosu oczywiście drugiej stronie.</p>
<p>Dziękuję.</p>
<p><em>Ob. Marian Gustek:</em></p>
<p>Ja chciałbym na wstępie zdecydowanie zaprotestować przeciwko wysuwanym pod adresem strony rządowej zarzutom, że to nasze osobiste interesy. Ja jeszcze raz podkreślam i chcę tutaj jeśli państwo nie wiedzą o tym, nie jestem ani pracownikiem wspólnoty, nie jestem pracownikiem przedsiębiorstwa eksploatacyjnego i nie jestem pracownikiem kopalni. A naprawdę szkoda, bo to były najpiękniejsze czasy gdy się pracowało na kopalni.</p>
<p>To jest pierwsza sprawa i tak samo dotyczy to wielu osób, które zasiadają po stronie rządowej.</p>
<p>Chcę oświadczyć również, że ustawodawca uważając, że węgiel kamienny i brunatny, który stanowił podstawę naszej energetyki, jak również energetyka jest strategicznym zagadnieniem i dlatego ustawodawca do tych spraw przy reformie centrali, przy reformie rządu podszedł z odmiennej i ustanowił tak jak to do dzisiaj obowiązuje.</p>
<p>Po drugie - górnictwo od 1980 roku było cztery razy reformowane, górnictwo - mówię to z pełną odpowiedzialnością dla dobra i górników, i górnictwa. Potrzebuje stabilności i nie można wprowadzać co chwilę zmian, które właściwie nie wiadomo dokąd prowadzą. Ja mogę się zgodzić z wieloma pojęciami, które pan tutaj przedstawił i dlatego zaprosiliśmy z pełnym przekonaniem ekspertów ze strony opozycyjno-solidarnościowej i OPZZ, do wypracowania systemu finansowo-ekonomicznego i wynikających stąd struktur zarządzania. Myśmy nigdy nie stali na stanowisku, że to co jest w górnictwie jest idealne. Chcę powiedzieć, że nowe struktury, które w tej chwili obowiązują, podpisała i wprowadziła nowa ekipa rządowa na czele z panem premierem Rakowskim, pod koniec roku i te struktury jeszcze bardzo nie okrzepły i my już chcemy je tutaj rozbijać.</p>
<p>Jeszcze raz potwierdzam, że zapraszamy - jeszcze dalej - z naszej strony były umotywowania i systemu finansowo-ekonomicznego i umotywowania dlaczego istnieją takie struktury zarządzania. Z tego wysunęliśmy wnioski, nad tym pracujemy i jeszcze raz podkreślam, chcemy to stanowisko wypracować. Jeżeli strona opozycyjno- solidarnościowa chce, żeby załatwić tylko tak jak państwo to widzą, to ja proponuję, żeby powołać zespół, żeby załatwić tylko tak, jak państwo to widzą, to ja proponuję, żeby powołać zespół i opracować wspólne stanowisko, bądź też protokół rozbieżności.</p>
<p>Dziękuję bardzo.</p>
<p><em>Przewodniczący:</em></p>
<p>Czy strona OPZZ też chce zabrać głos? Proszę.</p>
<p><em>Ob. Rajmund Moric:</em></p>
<p>Przypominam, że zgłaszałem się. Proszę, głos zabierze kol. Zbrzyzny.</p>
<p><em>Ob. Ryszard Zbrzyzny:</em></p>
<p>Ja chciałem powiedzieć na wstępie, że także jesteśmy za zespołem. Niemniej jednak zespół ten musi mieć nad czym pracować. A więc trzeba nadać zespołowi temu jakieś kierunki, a więc spojrzenie, nasze cele, sądzę spisania protokołu jednak jednolitego, a nie rozbieżności, bo to będzie kolejny protokół rozbieżności. I z tej dyskusji, którą tu prowadzimy wynika, że wszystkie tematy będziemy takimi protokołami zakańczali. A więc nie o to tutaj chodzi.</p>
<p>Sądzę, że w naszej dyskusji musimy przyjąć formę bardziej konkretnych stanowisk czy wypowiedzi, czy też referatów, które są przygotowywane wcześniej. Sądzę, że powinno być jak najmniej demagogii, bowiem ona wypacza w ogóle idee tego „stołu”, przy którym wszyscy siedzimy.</p>
<p>Ja korzystając z tego, że jestem przy mikrofonie, chciałbym kilka słów powiedzieć na temat systemu ekonomiczno-finansowego kopalń, częściowo opierając się na systemie, który już funkcjonuje w zagłębiu miedziowym.</p>
<p>A więc szanowni państwo, ekonomika produkcji górniczej jest funkcją dwóch zmiennych niezależnych i o tym należy pamiętać. A mianowicie geologiczno-górniczych własności złoża określających techniczno-ekonomiczne warunki eksploatacji i przeróbki mechanicznej, a w przypadku rud metali nieżelaznych w dalszej konsekwencji przeróbka hutnicza. I b - techniczno-ekonomicznych i organizacyjnych warunków produkcji.</p>
<p>Odnośnie punktu pierwszego. Geologiczno-górnicze własności złoża mają charakter przyrodniczy, naturalny - niezależny praktycznie od człowieka. Określają wartość ekonomiczną złoża oraz sposób górniczego wykorzystania, pozyskania składników użytecznych. Do istotnych czynników własności złoża należą warunki geotechniczne górotworu oraz warunki hydrogeologiczne.</p>
<p>Na przykładzie miedzi około 60 proc. kosztów własnych produkcji miedzi stanowi górnictwo, 17 proc. jest to przeróbka i 24 proc. hutnictwo. Ekonomiczność działań w przeróbce i hutnictwie jest związana z szeroko pojętą jakością technologiczną zasobów złoża oraz wydobytego urobku górniczego. Do określenia wartości złoża jako środka produkcji górniczej stosuje się znane w ekonomice metody renty górniczej, o której tutaj w dniu wczorajszym częściowo była mowa. Także renty górniczej różniczkowej oraz metodykę dyskonta złóż.</p>
<p>Stosowanie powyższych w praktyce pozwala odróżnić wpływ czynników techniczno-organizacyjnych i przyrodniczych na wartość produkcji. Umożliwia także porównanie efektów ekonomicznych gospodarowania poszczególnych zakładów górniczych.</p>
<p>Instrumentem ekonomicznym oddziałującym na jakość produkcji w układzie kopalnia - zakłady wzbogacania, u nas są Zakłady Wzbogacania Rud, musi być cena rozliczeniowa urobku górniczego. Badania przeprowadzone w polskim przemyśle węglowym wykazały, że funkcjonujące ceny rozliczeniowe między kopalnią a zakładem przeróbki węgla zależne od wielkości węgla, mają bezpośredni i zasadniczy wpływ na rentowność przedsiębiorstwa górniczego.</p>
<p>Obecnie stosowane instrumenty ekonomicznego oddziaływania na jakość produkcji pomiędzy kopalnią a w naszym przypadku Zakładem Wzbogacania Rud, uwzględniające tylko średnie zawarcie wartości miedzi i srebra w masie wydobytego urobku pomijają wiele istotnych czynników, takich jak - selekcja urobku górniczego, dostarczanego przez kopalnię, stabilizacja jego parametrów jakościowych itd.</p>
<p>Stan powyższy w rozliczeniach wewnątrz zakładów przedsiębiorstw jest pochodną funkcjonującego systemu organizacyjnego oraz ekonomiczno-finansowego w górnictwie.</p>
<p>Uważamy, że aby polepszyć sytuację wykorzystania krajowej bazy surowcowej należy stworzyć przypisy oraz powołać instytucję sprawującą państwową kontrolę nad wykorzystaniem zasobów, w rodzaju Państwowej Inspekcji Ochrony Zasobów Kopalin i Wód Podziemnych. Chciałem powiedzieć, że coś takiego istnieje u naszego zachodniego sąsiada, mianowicie w NRD. U nas na dzień dzisiejszy jest kilka instytucji, które zajmują się tą problematyką, a jak wiemy, jak jest kilku panów, to różnie z tym gospodarstwem bywa.</p>
<p>Instrumentem ekonomicznym oszczędnego wykorzystania zasobów powinny być opłaty za gospodarcze wykorzystanie złóż. Opłaty te stanowiłyby źródła funduszu na reprodukcję zasobów. Częściowo funduszem takim jest fundusz finansowania prac geologicznych.</p>
<p>Aktualnie brak jest jednego dysponenta sterującego wykorzystaniem surowców, który przy pomocy instrumentów ekonomicznych kierowałby gospodarką złożami.</p>
<p>Aby jednak zafunkcjonować mogły powyższe, należy doprowadzić do sytuacji takiej, gdzie prowadzenie działalności eksploatacyjnej kopalń mogłoby odbywać się w oparciu o ogólnie obowiązujące zasady gospodarki finansowej. Zresztą taki wniosek padł w dniu wczorajszym ze strony rządowej, prezentowany tutaj przez dyr. Ziaję.</p>
<p>Uważamy, że w takiej sytuacji w działalności górniczej należy podporządkować działalność górniczą, należy podporządkować rygorom pełnego rachunku ekonomicznego.</p>
<p>Jednak aby i tutaj był to prawdziwy rachunek, bezwzględnie niezbędnym jest doprowadzenie do ustalenia prawidłowego układu cen, który to doprowadzi w konsekwencji do zapewnienia obiektywności rachunku ekonomicznego. Ceny, zdaniem naszym, formułowane winny być w oparciu o ceny transakcyjne, osiągane w eksporcie do drugiego obszaru płatniczego i zasada ta winna być stosowana w odniesieniu do wszystkich surowców, bez względu na to, na jaki kierunek są one sprzedawane.</p>
<p>Tak jednak nie dzieje się. Przykładem eksport siarki, szczegółowo omawiany przez kol. Stępnia na poprzednich posiedzeniach zespołu. Przykładem tego stwierdzenia także jest cena krajowa miedzi, ograniczona maksymalnym wskaźnikiem wzrostu wynoszącym 60 proc. ceny transakcyjnej, czego konsekwencją są m.in. brak prawidłowego, rzetelnego rachunku ekonomicznego produkcji miedzi, ukryte dotacje przemysłów przetwórczych, np. polskich kablowni, które otrzymują tani surowiec i specjalnie nie są zainteresowane tanimi technologiami oraz tanimi i materiałooszczędnymi technologiami.</p>
<p>Na przykładzie miedzi mogę powiedzieć, że choćby rok ubiegły z tytułu właśnie takiego ukształtowania cen nasze przedsiębiorstwo straciło około 100 mld zł ze sprzedaży, co przy rachunku, w którym próbowaliśmy udowadniać, że gdybyśmy nie podejmowali pracy w soboty i w dni ustawowo wolne od pracy, to strata w przedsiębiorstwie wynosiłaby 70 mld zł, to przy układzie prawidłowych cen, praktycznie nie byłoby zagadnienia, nie byłoby problemu dotyczącego zatrudniania w soboty i rentowności danego przedsiębiorstwa.</p>
<p>Nie może być tutaj także mowy o tym, że taki układ cen usprawiedliwiany jest koniecznością ograniczenia inflacji, bowiem poziom cen... urealnienie poziomu cen miedzi do poziomu cen transakcyjnych ma niewielki wpływ na wzrost kosztów utrzymania, minimalny jest bowiem udział miedzi w produktach rynkowych.</p>
<p>Kolejnym zagadnieniem warunkującym prawidłowe funkcjonowanie kopalń oraz utrzymanie poziomu wydobycia surowców jest ustalanie warunków kredytowych, a głównie chodzi tutaj o stopę odsetek bankowych od kredytów inwestycyjnych. Obowiązujący stan na dzień dzisiejszy eliminuje praktycznie możliwość jakichkolwiek inwestycji w górnictwie finansowanych z kredytów bankowych, przy wysokiej kapitało- chłonności inwestycji górniczych oraz przy 60 proc. stopie kredytów inwestycyjnych - dotyczy to także inwestycji odtworzeniowych - nie ma mowy o spełnieniu podstawowego kryterium, jakim jest wskaźnik ekonomicznej efektywności inwestycji.</p>
<p>Warunkiem zatem utrzymania - nie mówiąc o rozwoju - bazy surowcowej musi być zastosowanie preferencji w stopie odsetek bankowych dla inwestycji górniczych. Nie chcę już dotykać tutaj problemu, można powiedzieć ogromnego obciążenia zysku przedsiębiorstwa podatkiem, wynoszącym na dzień dzisiejszy 65 proc. Jest to kolejna dziedzina, nad którą należałoby się zastanowić.</p>
<p>Kończąc proponuję przyjąć następujące wnioski. Należy opracować taki system ekonomiczno-finansowy oraz organizacyjny przemysłu wydobywczego, by możliwym było doprowadzenie do prawidłowych rozliczeń wewnątrz zakładów w przedsiębiorstwach górniczych. Mamy tutaj na myśli ceny rozliczeniowe oraz prawidłowe działanie takiej metody ekonomicznej, jaką jest renta górnicza.</p>
<p>Koniecznym jest wprowadzenie w systemie ekonomiczno- finansowym przemysłu wydobywczego ogólnie obowiązujących zasad z zabezpieczeniem realności cen wydobywanych surowców na poziomie ceny transakcyjnej.</p>
<p>3. Koniecznym jest zastosowanie preferencji w stopie odsetek bankowych dla inwestycji górniczych, także odtworzeniowych, celem przynajmniej utrzymania dotychczasowego poziomu wydobycia.</p>
<p>4. Jest odpowiedni czas na to, aby na szczeblu centralnym zadziałała instytucja, jedna instytucja, sprawująca państwową kontrolę nad wykorzystaniem surowców kopalnych, by mogła ona przy pomocy instrumentów ekonomicznych kierować gospodarką złożami.</p>
<p>Jesteśmy wszyscy zgodni, że funkcjonujący system ekonomiczno-finansowy w górnictwie jest - delikatnie mówiąc - systemem złym. Dlatego też nie szukajmy przeszkód formalnych. Nie ulegajmy biurokratycznym oporom aparatu, któremu w tym systemie bardzo dobrze się działo. Rozerwijmy tę skorupę i postawmy to nasze górnictwo wreszcie z głowy na nogi. Zróbmy to już teraz. Potrzeba tutaj odważnych decyzji oraz ludzi z otwartymi głowami.</p>
<p>A sądzę, że takich ludzi u nas w kraju nie brakuje. Dajmy im tylko swobodę działania.</p>
<p>Mimo impasu w wielu do tej pory omawianych sprawach, śmiem mieć nadzieję, że jednak rozsądek tak potrzebny dzisiaj, by przyszłość była mniej szarą od dzisiejszej rzeczywistości - zwycięży. A efekty zmian w funkcjonowaniu górnictwa będę mógł sam jeszcze obserwować nie przesuwając możliwości tej obserwacji na moje dzieci, bądź wnuki.</p>
<p>A więc panowie, historyczny dla naszego kraju to okres, dlatego też historyczne i dla naszego górnictwa decyzje są potrzebne.</p>
<p>Dziękuję.</p>
<p><em>Przewodniczący:</em></p>
<p>Dziękuję. Kolejka na naszą stronę. Proszę pan prof. Bojarski.</p>
<p><em>Prof. Włodzimierz Bojarski:</em></p>
<p>Chciałem niektórym z panów przypomnieć, a innych kolegów poinformować, że zanim doszło do powołania obecnej Wspólnoty Węgla Kamiennego i Wspólnoty Energetyki i Węgla Brunatnego, był powołany przy Urzędzie Rady Ministrów zespół dla przygotowania tej reorganizacji. W zespole, w którym ja uczestniczyłem przewodniczył pan prof. Gasparski. W skład zespołu wchodzili ludzie z przemysłu i wchodziło szereg profesorów, ekspertów niezależnych.</p>
<p>Otóż był to dosyć dziwny przebieg tej pracy przygotowawczej, ponieważ zanim jeszcze owe zespoły zakończyły pracę i przygotowały stanowisko, doszło do interwencji zewnętrznej, która przeforsowała obecny układ organizacyjny, wbrew poglądom, które ucierały się w owym to zespole. I zanim zespół, o którym mówię skończył pracę w Sejmie została przeprowadzona ustawa o obecnym systemie organizacyjnym.</p>
<p>No, myślę, że ten przebieg przygotowawczej organizacji wskazuje na brak dobrej woli którejś ze stron, wskazuje również na brak, na pewną niecierpliwość. Przy czym owa to komisja nie działała w skali wieloletniej tak jak to się teraz nam wczoraj zaproponowało, a miała termin 1,5 miesięczny czy 2-miesięczny do załatwienia tej sprawy. I to te dwa miesiące były już za długo, żeby powołać Wspólnotę.</p>
<p>Natomiast - jak jest mowa o likwidacji Wspólnoty - to mówi się, że dwa lata to jest za mało, żeby rozważać. Natomiast powołać to można było za miesiąc czasu, nie czekając na wnioski specjalnie powołanej komisji.</p>
<p>Tak więc jest to dziecko urodzone przedwcześnie. No, biedny, niedochuchany, niedopieszczony. Takie były jego początki - powiedzmy sobie, przy których częściowo uczestniczyłem. Ale na pewno panowie także niektórzy tam byli.</p>
<p>Natomiast nie chodzi o stronę formalną. Myślę, że szereg panów, w szczególności pan dyr. Helski, świadomy jest, że system uznaniowy, system przetargowy, który w tej chwili ma miejsce we Wspólnocie, on ma miejsce i w ten sam sposób destrukcyjnie oddziaływał od dwudziestu lat we wszystkich wcześniejszych strukturach.</p>
<p>Myślę, że to stwierdzenie panów o istotnych wadach tego systemu nie jest tylko wynikiem 2-tygodniowej naszej tu rozmowy. No, nie oczekuję, ażebyśmy aż tak wzajemnie się oświecili.</p>
<p>Jeżeli ta świadomość Towarzyszyła niektórym z panów od lat dziesięciu, a może i dwudziestu, a myślę że chyba powinna była towarzyszyć, bo jest to sprawa omalże oczywista, to przecież jakże jest to dziwne, żeby nie powiedzieć tragiczne, że dopiero na jesieni ubiegłego roku zdecydowała się Wspólnota odwołać znowu do zespołu niezależnych fachowców, żeby przystąpić do prac nad opracowaniem nowej struktury.</p>
<p>Czy tego nie można było zrobić w roku 1980? Nie można było zrobić w roku 1970? Panowie w ogóle nie mieli ochoty tego robić. I od początku, żeście się ustawili do tego negatywnie. Od początku żeście powiedzieli sobie, w swojej organizacji, że reforma gospodarcza to jest dla wszystkich innych, ale dla maluczkich. A górnictwo jest ponad tym wszystkim. Górnictwo będzie państwem w państwie i górnictwo się nie będzie zastanawiało nad reformowaniem górnictwa.</p>
<p>Górnictwo może zmienić szyldy na swoim budynku, ale nie będzie się zastanawiało nad zmianą owego to tragicznego i przyznanego w dniu wczorajszym systemu przetargowego i uznaniowego w stosunku do kopalń.</p>
<p>Państwo nie przedstawili żadnego programu krótkiego - uruchomienia samorządności na owych to kopalniach. Propozycja panów, żeby tę sprawę rozpatrywać przez najbliższe dwa lata po to, ażeby mogła być wprowadzona nie wiadomo w jakim zakresie od roku 1991, oznacza w dalszym ciągu, że panowie działacie według innej jak gdyby skali czasowej. Tu się rzeczy rozgrywają w skali miesięcy, a panowie znowu mówią o skali lat.</p>
<p>Mnie się wydaje, że moglibyśmy się może jednak nieco zbliżyć. Przecież szef grupy, do której panowie mieli ochotę nas zaprosić, wyraźnie powiedział, że grupa może skończyć pracę w ciągu dwóch miesięcy. Panowie mówicie o dwóch latach. No, jest to różnica owych to skal czasowych. Jedni chcą jechać samochodem, a drudzy stale chcą powoli chodzi pieszo. To jest to zderzenie.</p>
<p>Wydaje mi się, że gdyby panowie mówili o chęci współpracy ze wszystkimi, ale w granicach dwóch miesięcy, a nie dwóch lat, to moglibyśmy może potraktować to poważnie. Natomiast różnica tej skali czasowej, no powoduje tę jakąś trudność domówienia się.</p>
<p>Pomiędzy tymi skalami czasu, o których ja mówię, myślę, że jeszcze jest jakaś dramatyczna różnica w wyczuciu ciężaru finansowego, który nad krajem ciąży. Przecież górnictwo w tej chwili wynegocjowało w uchwale budżetowej, na ten rok, dotacje do bieżących kosztów eksploatacji w kwocie biliona stu kilkudziesięciu miliardów złotych. Bilion sto kilkadziesiąt miliardów złotych całe społeczeństwo ma zapłacić za to, że przez 15 lat górnictwo zostało wyłączone z reformy gospodarczej, że górnictwo stale korzysta z dotacji, a nie podjęło programu przerzucenia sfinansowania kosztów górnictwa przez odbiorców tego węgla.</p>
<p>I nawet w tym roku, kiedy państwo jest gotowe dotować nadal jeszcze tę sferę, to przecież można było mówić o tym, że owe to pieniądze trafią do użytkowników węgla, a ceny węgla pójdą w górę i że górnictwo weźmie kurs, nie na cenę transakcyjną dla siebie poprzez dotacje, a na cenę transakcyjną dla odbiorcy węgla, co uruchamiałoby, odblokowywałoby jakieś mechanizmy, chociaż częściowo, chociaż trochę.</p>
<p>Ale żadnych takich propozycji z panów strony niestety nie ma. Panów propozycja, niestety z przykrością muszę stwierdzać, sprowadza się do moratorium, dwuletniego moratorium dla górnictwa w sprawie reformy gospodarczej.</p>
<p>Jeżeli nawet byśmy tutaj nie reprezentowali żadnego innego stanowiska, tylko obywatelskie, no to w imieniu owego obywatelskiego sposobu myślenia, przyznanie górnictwu 2-letniego moratorium po koszcie ponad biliona złotych rocznie, byłoby chyba niemożliwe.</p>
<p>Wydaje mi się, że te konkretne propozycje, o których i kolega mój przedmówca mówił, a które może nie w pełni zdefiniował, ale zauważyłem tam szereg jednak sugestii, które pokrywają się o z moim wcześniejszym referatem.</p>
<p>Z przyjemnością wysłuchałem wczoraj referatu pana dyrektora z kombinatu miedziowego, ponieważ założenia realizacyjne i rozliczeniowe tam dokonywane respektują i wdrażają, wydaje mi się, omalże w pionierski sposób na przykład rozlicznie ze względu na rentę. Wydaje się zatem, że te elementy, o których myśmy tu mówili, dałoby się pogodzić z tą pracą wspólną, może nawet, o której panowie mówili, gdybyśmy mogli się spotkać na wspólnej skali czasowej. I gdybyśmy powiedzieli, że decydujemy w tej chwili o owych to transformacjach organizacyjnych i likwidacyjnych w ciągu dwóch miesięcy, a celem naszej rozmowy jest jedynie to jak to zrobić w ciągu owych to dwóch miesięcy, żeby za dwa miesiące mieć samodzielne kopalnie, odpowiednio wpasowane w nasz system gospodarczy.</p>
<p>Wydaje mi się, że nasza strona - być może mówię we własnym tutaj jedynie imieniu, dlatego podkreślam wydaje mi się - być może do takich rozmów bardzo chętnie by może i przystąpiła. Do rozmów konkretnych na temat zlikwidowania w ciągu 2 miesięcy struktur pośrednich i na temat przywrócenia już stanowienia w ciągu 2 miesięcy samodzielności kopalń.</p>
<p>Dziękuję państwu.</p>
<p><em>Przewodniczący:</em></p>
<p>Dziękuję.</p>
<p><em>Ob. M. Gustek:</em></p>
<p>Jeżeli można proponuję, aby głos zabrał pan Kapłanek.</p>
<p><em>Ob. Andrzej Kapłanek:</em></p>
<p>Przede mną zabierali głos eksperci, ja jestem tylko praktykiem, człowiekiem z [nieczytelne] tym z ruchu wprawdzie że teraz pełnią obowiązki dyrektorskie, ale jak już to mówiłem chyba w pierwszym dniu, dyrektorzy szczebla zarządzania kopalń, wszyscy muszą przejść praktykę i od tego nadgórnika zacząć i każdy z nas ma ten swój zawód nie tylko przed nazwiskiem dyrektor napisanym, ale ma swój zawód i w każdej chwili do tego zawodu może wrócić. Notabene koledzy eksperci może nie wiedzą, synekura dyrektorska niekoniecznie kojarzy się z dużymi pieniędzmi równoznacznie do obciążeń czasowych, odpowiedzialności i w stosunku do tych niższych stanowisk na kopalniach.</p>
<p>To jest do udowodnienia i możemy to w innym gronie sobie pokazać, a więc równocześnie odpowiedź w tym moim stwierdzeniu sprzed chwili kryje się do pytania czego panowie bronicie? Ja też pytam się czego my bronimy, czy akurat tych stanowisk, które nie dają tej koniunkturalnej jakiejś tam gwarancji ekwiwalentów pieniężnych, czegóż my bronimy? Ja myślę, że również chciałbym przy tej okazji wrócić do pewnego stwierdzenia pana Stankiewicza, który stwierdził, na początku swego wystąpienia, iż atmosfera tego „stolika” różni się od atmosfery „stolika” gospodarczego, możliwe, jestem tu to wiem jak tu jest, ale myślę, że przede wszystkim różni się stąd, że tam przy tym stole spotykają się eksperci, a tu spotykają się po obu stronach praktycy i my jako zakodowane to w środku, my nie umiemy tworzyć pięknych teorii, my zawsze pytamy się na końcu jak to zrobić, jak? I my dzisiaj też jeżeli mamy kłopoty, to nie dlatego, że nie rozumiemy sensu zmian, które w tym kraju następują - tylko uparcie jako ci praktycy pytamy się, jak to zrobić, jak zrobić by nie zniszczyć, jak zrobić by nie doprowadzić do rozbicia tego co dzisiaj, tak czy inaczej, ale funkcjonuje.</p>
<p>I stąd to jest to pytanie i proszę zwrócić uwagę, wprawdzie imputuje się tutaj w niektórych wystąpieniach że my jesteśmy, ten beton twardogłowy i mówimy nie. My nie mówimy przecież od początku we wszystkich wystąpieniach, precyzujących temat struktur, temat systemu finansowego, prezentujemy stan na dzisiaj faktyczny i zmiany, jakie następują w ciągu ostatnich miesięcy i lat, ale jednocześnie akcentujemy i wady tego systemu vide wystąpienie dyrektora Helskiego nie będę do niego wracać i równocześnie mówimy, chcemy to zmienić, na dzisiaj my nie wiemy jak.</p>
<p>Zwróciliśmy się do grona ekspertów, tych którzy zechcieli nam pomóc i to oni panie profesorze Bojarski powiedzieli dwa lata, a nie my. To oni powiedzieli - że potrzebują 2 miesięcy czy 3 miesiące, to jest koncepcja ma się zrodzić, natomiast to wykonawcze, jak co jest dla mnie dyrektora i dla innych moich kolegów dyrektorów najważniejsze, to jak to zrobić, to ma się rodzić przez te ileś następnych miesięcy i jeżeli panie profesorze pan i siedzący tu eksperci potrafią nam praktykom powiedzieć jak bez szkody dla tych kopalń i tematu zasadniczego, proszę bardzo, natychmiast wracamy z niskim ukłonem do tego.</p>
<p>Tylko cały czas nas dręczy ten problem tego jak to zrobić. I tu może kilka refleksji. Po pierwszy znowu do kolegi Stankiewicza. Pomylić zjednoczenia z przedsiębiorstwami wielozakładowymi, wprawdzie ktoś powie, że to jest taka z nazwy formalność. Na dzień dzisiejszy w tym kraju egzystują przedsiębiorstwa wielozakładowe i to wspaniale egzystują jak „Igloopol”, ba rozwijają się i mają coraz większe sukcesy. To jest tylko przykład w drugą stronę, że niekoniecznie wszystko co się nazywa wielozakładowe przedsiębiorstwo - to jest złe.</p>
<p>Zresztą cieszę się, że pan Stankiewicz również dostrzegł to, że problemy górnictwa nie można rozwiązać do końca problemem samodzielności kopalń. Nazwał to, że kopalnie będą się łączyć w sposób... z własnej chęci. To już w kategorii sofistyki właśnie tak, ale taka argumentacja, to jak teraz to jest źle, a jak za chwilę powiedzą, że same chcą się połączyć, to już będzie dobrze.</p>
<p>Ale nie chcę prowadzić w tym zakresie polemiki. Mówi się bardzo w propozycjach, które panowie przedstawili o skali czasowej 3 miesiące na dzień dzisiejszy i w tych uwarunkowaniach zewnętrznych, w których górnictwo egzystuje, pracuje i panowie chcą powiedzieć, że za 3 miesiące chcemy to wszystko zostawić kopalnie samodzielne. Proszę Panów, jako praktyk zadaję pytanie takie, czy znajdziecie na dzień dzisiejszy dyrektora, który w tych warunkach zewnętrznych zgodzi się na samobójstwo zawodowe i samobójstwo kopalni, żeby przejąć taką kopalnię i poprowadzić jako samodzielną jednostkę.</p>
<p>Proszę panów konkretne pytanie czy znajdziecie takiego dyrektora, który spełnia warunki oczywiście Urzędu Górniczego, bo niestety dyrektor kopalni musi spełniać te warunki zawodowe i który potrafi przy istniejących uwarunkowaniach zewnętrznych.</p>
<p>I pytanie następne do kolegi Stankiewicza, nie tyle pytanie ale wątpliwość do przedstawionych tutaj stwierdzeń. Kwestionuje się rolę kopalni jako przedsiębiorstwa użyteczności publicznej, preferując za wszelką cenę element zysku. Można tak i na to patrzeć, ale ja twierdzę, że znowu w dzisiejszych uwarunkowaniach w jakich żyjemy, kopalnia nie tylko preferować i maksymalizować winna zysk. My mamy do spełnienia w tych załogach, naszych osiedlach, miastach i środowiskach w których żyjemy określoną rolę inną jeszcze niż maksymalizować zyski. Koledzy związkowcy ja naprawdę się dziwię. My tu idziemy w tym kierunku, że za chwilę będziemy, jeżeli byśmy to przyjęli, staniemy przed załogami i powiewy, szpitale nie, osiedla nie, utrzymywanie osiedli naszych zakładowych nie, dopłaty do tych - mówimy o dopłatach do mieszkań i osiedli naszych zakładowych - na których mieszkają w większości nasi emeryci, ktoś powie co to jest? To jest w skali jednego przedsiębiorstwa, którym ja kieruję 6 miliardów. Odkrywam tą kartę, ale jeżeli mówimy to, to ten emeryt musi tyle więcej zapłacić za to mieszkanie, pożal się Boże w tych familokach, które kapitalista jeszcze wybudował.</p>
<p>To i dziesiątki inny problemów, które oczywiście nie mają nic wspólnego z zyskiem, ale to my musimy tym załogom powiedzieć, że od jutra tego nie będzie, bo idziemy na zysk, za wszelką cenę na zysk i dlatego na dzień dzisiejszy - ja cały czas mówię jako praktyk cały czas w tym wątku ja, na dzień dzisiejszy jeżeli nie potrafimy tym wszystkich problemów naszych załóg i kopalń rozwiązać do końca, czy naprawdę jest no z pełną odpowiedzialnością - możemy sobie tak powiedzieć miesiące i kopalnie są samodzielne całkowicie.</p>
<p>Ja nie chcę wchodzić w te wszystkie szczegóły bo ja myślę, że jest to temat dla właśnie rozmów ekspertów z praktykami, gdzie panowie eksperci przedstawią propozycje, a my jako praktycy którzy... my czy nasi następcy jako realizatorzy będziemy pytać jak to zrobić i dlatego bardzo bym prosił, żeby to co tu powiedziałem uwzględnić w tym sformułowaniu, w sposobie myślenia, bo my cały czas siedzimy naprzeciw siebie już od kilku dni i ciągle widzimy się jako przeciwnicy. Ciągle widzimy i węszymy, ciągle staramy się gdzieś widzieć, że to jest interes na przykład mój, bo ja muszę być dyrektorem przedsiębiorstwa. A nieprawda i wielu innych moich kolegów.</p>
<p>Tylko jeszcze raz podkreślam, mówię, że jeżeli mamy poczucie społecznej odpowiedzialności proszę również pamiętać, że jeżeli w innym przemyśle można sobie pozwolić na zrezygnowanie z czegoś i powrót za miesiąc bez żadnych problemów, to jest kwestia postawienia odpowiedniego operatora przy określonej maszynie i załatwiania sprawy i uruchomienia danej produkcji.</p>
<p>Pamiętajcie, że... proszę panów - mówię do panów ekspertów, którzy że nie są praktykami górnikami - że wyszkolenie górnika to jest około minimum 5-6 lat. Ja mówię o górniku nie tylko dlatego, który naciskać czarny i czerwony guziczek. To jest minimum 5-6 lat i jeżeli my wybudowanie poziomu, uruchomienie poziomu to jest 8 lat, wybudowanie kopalni chyba wszyscy wiedzą nie będę o tym mówić.</p>
<p>I proszę panów jeżeli my w pewnej skali czasowej rezygnujemy z tego, mówimy nam nie trzeba tyle ścian, nam nie trzeba, bo nie trzeba akurat węgla w tej chwili, bo matka natura dała nam ciepłą zimę, czyli co - czyli zrezygnować z tej ilości górników, którzy znajdą gdzie indziej zawód, a za rok matka natura nam da inną zimę i powiemy trzeba uruchomić ściany. Skąd weźmiemy tych górników?</p>
<p>Takich problemów ciśnie się, jako praktykowi, na usta dziesiątki, setki, tysiące. I dlatego proszę na nas patrzeć, jeżeli prezentujemy tu jakieś stanowiska, uprzejmie proszę nie jako beton. To są wątpliwości ludzi odpowiedzialnych. I ludzi, którzy patrzą na problem nie bardzo wąsko, tylko bardzo szeroko. I zechciejcie to panowie uwzględnić, zanim zaczniecie jeszcze w jakiejkolwiek kalumnie w naszą stronę tutaj rzucać, tak jak to przed chwilą.</p>
<p>Dziękuję.</p>
<p><em>Przewodniczący:</em></p>
<p>Proszę, pan Moric.</p>
<p><em>Ob. Rajmund Moric:</em></p>
<p>Głos ma pan Stępień.</p>
<p><em>Ob. Władysław Stępień - Federacja ZZ Górników.</em></p>
<p>Proszę państwa, ja postanowiłem zabrać głos właśnie w tej chwili, żeby dać państwu szansę na odpoczynek w tzw. pojedynku o bardzo poważne i wielkie problemy polskiego górnictwa, tego podstawowego, czyli górnictwa węgla kamiennego, brunatnego i miedzi.</p>
<p>Najłatwiej będzie osiągnąć porozumienie w sprawach górnictwa, które ja reprezentuję. Ustaliłem z przewodniczącym strony rządowej, panam ministrem Gustkiem, że nie będzie ze strony rządowej prezentacji sytuacji ekonomiczno- finansowej górnictwa surowców chemicznych, górnictwa siarki, górnictwa skalnego, ponieważ w przekazanych wczoraj państwu materiałach załączonych do mojego wystąpienia z pierwszego posiedzenia, z dn. 17 lutego, są w jednym momencie bardziej konkretne, w drugim mniej konkretne, mniej precyzyjne wnioski, o które ja zabiegałem siedemnastego i będę zabiegał dzisiaj u państwa, aby je zespół, który będzie powołany, czy też grupa zapisała w tych tematach... w tym temacie, system ekonomiczno-finansowy górnictwa.</p>
<p>W kilku słowach tylko powiem, jak zorganizowane jest górnictwo, które reprezentuję i jakie mniej więcej są z niego korzyści. Więc jest to górnictwo samofinansujące się w pełnym tego słowa znaczeniu i daje rocznie z produkcji 5 mln ton siarki, 3 mln ton soli i 400 mln ton kamienia różnego rodzaju, około pół miliarda dolarów, około 1,5 mld rubli, a ile złotówek to nie jestem w stanie państwu powiedzieć, ale jest to również do uzyskania.</p>
<p>A co ja bym potrzebował dla tego górnictwa w tym temacie - system ekonomiczno-finansowy? Jest potrzeba około 5 mld zł na realizację tych tematów, które zgłosiłem i które państwu będę chciał przypomnieć. Oczywiście 90 proc. tych uzysków, szczególnie dolarowych, to jest z eksportu bardzo opłacalnego - siarki.</p>
<p>Górnictwo surowców chemicznych funkcjonowało do tej pory w tzw. dobrowolnym Zrzeszeniu Kopalnictwa Surowców Chemicznych i Mineralnych w Krakowie, z siedzibą w Krakowie i na 1 maja tego zrzeszenia już nie będzie. Czyli zakłady przechodzą na strukturę kopalnia - zakład górniczy - organ założycielski, czyli resort przemysłu.</p>
<p>Górnictwo siarki w takim układzie funkcjonuje już dwa lata, występując w swoim czasie z obligatoryjnego zrzeszenia ówczesnego Surowców Chemicznych i Mineralnych i również działa na zasadzie kopalnia - minister przemysłu.</p>
<p>Górnictwo skalne, skupione jest w trzech organizacjach. Jedną organizację przedstawił tutaj ze strony rządowej, pan dyr. Koprowicz. To są kruszywa dolnośląskie, skupione w Przedsiębiorstwie Kopalnictwa Skalnych Surowców Drogowych. Jest tam 13 zakładów w jednym przedsiębiorstwie. Dalej kruszywa drogowe są zrzeszone w Generalnej Dyrekcji Dróg Publicznych. I tutaj jest bardzo skomplikowany układ organizacyjnych, ponieważ pomiędzy kopalnią a ministrem jako organem założycielskim są jeszcze dwie struktury pośrednie, czyli tzw. Okręgowe Dyrekcje Dróg Publicznych i Generalna Dyrekcja Dróg Publicznych.</p>
<p>Ja nie chcę analizować, czy te struktury są potrzebne czy nie, ponieważ te struktury spełniają również funkcje utrzymania i budowy dróg w Polsce. Ale można się nad tym tutaj w odpowiednim gronie kompetentnym w przyszłości zastanawiać.</p>
<p>Trzecia grupa to jest kamień budowlany, jest skupiona w kombinacie „Kambud”, który ma siedzibę w „Krakowie. I to jest również 14 kopalń, które w ramach tego przedsiębiorstwa działają i tam są właśnie bardzo piękne marmury polskie, słynne na całym świecie i oby coraz bardziej słynne. W przedsiębiorstwie wrocławskim są natomiast granity, o których tutaj mówiłem i do których państwa namawiam, żeby robić na tym interes.</p>
<p>Tak jak powiedziałem, całe to górnictwo, które wymieniłem jest samofinansujące się. Czyli nie ma tutaj tych tzw. dotacji, aczkolwiek wynikają one w górnictwie siarki z tych tzw. niezrozumiałych dla mnie i sądzę, że i dla państwa, zasad przyjętych w eksporcie siarki.</p>
<p>I teraz tak - w moim materiale, który państwu przedstawiłem w dniu wczorajszym jest 6 punktów, które należy ująć w tym zestawie tematycznym - system ekonomiczno-finansowy.</p>
<p>Pkt 1 - to jest sprawa przyznania w eksporcie siarki do pierwszego obszaru płatniczego ceny transakcyjnej w wysokości przyznanej dla drugiego obszaru płatniczego. Czyli dania jednej ceny transakcyjnej. Bo na pierwszy obszar cena transakcyjna jest, z tym, że kopalnia otrzymuje o 27 tys. 959 zł mniej za tonę niż na drugi obszar płatniczy. Drugi obszar to jest 52 224. To jest już po nieaktualnym kursie dolara, bo jest on chyba 555, a ja tu jeszcze podaję 512 w swoim przykładzie. A na pierwszy obszar jest to 24 269.</p>
<p>Biorąc pod uwagę, że eksport do pierwszego obszaru wynosi 800 tys. do Związku Radzieckiego i 100 tys. do innych krajów RWPG, przeliczając przez różnice w cenie bardzo łatwo jest wyliczyć, że różnica w dochodzie przedsiębiorstwa i państwa jest około 24 mld zł. Do tego należy jeszcze dodać kwotę około 5 mld, którą w roku ub. otrzymała kopalnia siarki w Grzybowie po to, żeby można było odpowiednio kreować system finansowo-płacowy w przedsiębiorstwie, czyli dotację z pustego polskiego budżetu. Razem jest to kwota około 29 mld zł. I oczywiście jest to sprawa dla mnie, jako przedstawiciela ruchu związkowego, niezrozumiała i dopóki będę pracował w Federacji Górników, dopóki ruch związkowy będzie w kraju górniczy istniał, dopóty będę próbował zmienić to. Bardzo serdecznie namawiam państwa, żeby mi w tym państwo pomogli. Uważam, że jest to nielogiczne. Jeszcze raz przypominam, że od dwóch lat administracja kopalń, posłowie z górnictwa siarki, jak również organizacje partyjne, samorządowe występowały z konkretnym wnioskiem pod adresem rządu, aby tą sprawę zmienić.</p>
<p>To jest sprawa tego pierwszego punktu. I oczywiście mój drugi wniosek, aby znieść dotację budżetową niecelową do kopalni siarki w Grzybowie, oczywiście po załatwieniu wniosku pierwszego. Bo inaczej, to byłbym przeciw załodze tej górniczej z Grzybowa. To jest sprawa siarki.</p>
<p>Oczywiście, te pieniądze, które by przedsiębiorstwa otrzymały i budżet państwa, można by spożytkować na te potrzeby, które za chwilę, m.in. na te potrzeby, które zgłoszę.</p>
<p>Pkt 4 mojego materiału, to jest sprawa podjęcia natychmiastowej decyzji o budowie obiektu socjalnego w Wieliczce w celu uruchomienia leczenia górników, nie tylko górników - Polaków, dewizowców, dzieci, młodzieży w komorach solnych pięknych, istniejących od dawna, które są niewykorzystane ze względu na brak bazy socjalnej na powierzchni. Leczymy tylko dzieci w okresie letnim i dewizowców leczymy cały rok i dla nich jest tam jakiś mały hotelik. Ja sądzę, że miliard złotych w skali roku i w ciągu trzech lat stoi obiekt socjalny, może nawet w ciągu dwóch lat. Nie musi on być superkomfortowy, bo cały dzień przebywa się w komorze solnej pod ziemią.</p>
<p>Czyli miliard złotych rocznie i mamy bardzo szeroko uruchomione leczenie, bardzo skuteczne leczenie w komorach solnych w Wieliczce.</p>
<p>Dalej - tutaj mam odpowiedni załącznik. Dyrektor pisze do tego pkt. 4, że środki finansowe na adaptację podziemnych komór i zaplecza ograniczają możliwości rozwoju tego lecznictwa.</p>
<p>W pkt. 5 zwracam się o poparcie do państwa, aby w sposób szyki ukończyć budownictwo tego typu w kopalni soli w Bochni. I tutaj dyrektor pisze, że potrzebuje w tym roku 600 mln zł, żeby zakończyć sprawy związane z komorą i z budynkiem socjalnym, który jest bardzo poważnie zaawansowany.</p>
<p>Tutaj moglibyśmy leczyć rocznie 3 tys. ludzi. 3 tys. ludzi, 250 może być jednocześnie w kopalni, to jest 600 tys. złotych.</p>
<p>Dalej w punkcie 9 naszego materiału załączony jest materiał przedsiębiorstwa skalnych surowców z Wrocławia, w którym mówi się w jaki sposób można robić interes na granicie, który ja zgłaszałem.</p>
<p>Tu podane są takie cyfry, może ja tylko króciutko, żeby nie przedłużać.</p>
<p>Na lata 1989 -1995 można zwiększyć produkcję eksportową 3,5-krotnie. Zapotrzebowanie na Zachodzie jest ogromne na cztery rodzaje produktów granitowych, w tym przedsiębiorstwie ulokowane. Na to potrzeba 1 mld 200 mln złotych w ciągu siedmiu lat, ażeby tę produkcję 3-krotnie zwiększyć. Uzysk dewizowy jest 13,5 mln dolarów.</p>
<p>Materiał jest przedstawiony.</p>
<p>I już ostatni punkt - to jest sprawa uruchomienia produkcji dla zdrowej żywności nawozu wapniowo-magnezowego na bazie dolomitów w Sandomierzu i ewentualnie w Złotoryi czyli, żeby też na drugim końcu Polski ta sprawa była.</p>
<p>Z materiałów, które przedstawił dyrektor kopalń w Sandomierzu nie wynika, że jest chętny do rozwoju tej produkcji, ponieważ generalnie płacą mu za kruszywa na drogi w tej skomplikowanej strukturze, w której pracuje.</p>
<p>Niemniej jednak pisze tutaj, że około 100 tys. ton może produkować rocznie - i nie wiem dlaczego, ale ten nawóz, który kosztuje 550 zł za tonę jest dotowany z budżetu państwa. Przecież jest to już absurd niesamowity.</p>
<p>Jeżeli koszt sztucznego nawozu, dobrego nawozu jest w granicy - tona kosztuje 20 tys. złotych, to dlaczego tonę takiego minerału, który jest podstawą do produkcji zdrowej żywności sprzedajemy po 500 zł. I tą sprawą przypuszczam, że powinien się ktoś zainteresować. I przynajmniej 2 tys. zł to już po koszcie własnym, żeby za ten nawóz za tonę brać.</p>
<p>Bardzo bym prosił, ażeby te sprawy, które tu króciutko przedstawiłem, mogły znaleźć się w tym dokumencie, który będzie mówił jak ma wyglądać system ekonomiczno-finansowy polskiego górnictwa.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Proszę pan Tomasz Stankiewicz.</p>
<p><em>Ob. Tomasz Stankiewicz:</em></p>
<p>Ja może tylko krótko, ponieważ byłem tu wywołany przez pana dyr. Kapłanka. Pan dyrektor zakończył swoją wypowiedź słowami o kalumniach.</p>
<p>No, jeżeli pan dyrektor tak to odebrał to przykro mi, ponieważ nie takie były moje intencje, żeby tutaj cokolwiek jątrzyć. No, jako ekonomista cenię dyrektorów przedsiębiorców, bo byłbym kiepskim ekonomistą, gdybym nie cenił.</p>
<p>Ja też jestem związany ze swoim miejscem pracy i naprawdę nie traktuję tego swojego związania jako coś - przywiązania wręcz - jako coś nieprzyjemnego czy ujmującego mi. I dlatego o tym mówiłem.</p>
<p>Natomiast nie wiem czy dobrze zrozumiałem wypowiedź pana dyrektora Kapłanka - bo zrozumiałem to tak, że problem jest tylko - jak. To znaczy, że trzeba te struktury znieść, czy zacząć je znosić, czy też jaki tutaj jest kierunek, bo tak zrozumiałem, że jakby pan dyr. mówił, że trzeba je znieść tylko problem jest - jak. Jeśli tak, to byłby to znaczny krok do przodu. I oczywiście chętnie chcemy rozmawiać o tym jak, jak bez szkody dla gospodarki. Chociaż trochę odniosłem wrażenie - może to była polemiczna i negocjacyjna przesada, że to taki wielki problem. No bo na przykład - jak zniesiono zrzeszenia dobrowolne, bez szkody dla gospodarki? A np. tak - ogłoszono ustawę, w której jest tylko ten jeden artykuł nr 9 - Zrzeszenia przedsiębiorstw państwowych ulegają rozwiązaniu w terminie trzech miesięcy od dnia wejścia ustawy w życie. I ja sobie też tak to wyobrażam. Tylko w miejsce zrzeszenia przedsiębiorstw wstawić - Wspólnota nr 1 i Wspólnota nr 2, itd.</p>
<p>Oczywiście to wymaga również jakichś zabiegów organizacyjnych, czy może też dopracowania koncepcji w pewnych szczegółach. Z tym, że bez przesady.</p>
<p>Ja rozumiem, że ta przesada miała charakter polemiczny ze strony pana dyrektora.</p>
<p>I jeszcze ta polemika ze mną w sprawie przedsiębiorstw użyteczności publicznej. Oczywiście każdy zakład to znaczy - każde przedsiębiorstwo działające na zasadach ogólnych w naszym kraju dzisiaj, ma też inne cele niż maksymalizacja wyniku finansowego. Nie tylko ten zysk, nie tylko ten wynik finansowy jest celem działań tych przedsiębiorstw. I to zarówno w górnictwie jak i poza górnictwem. Chodzi tylko o to, że dla nich jest to cel główny. I uważam, że dla kopalni swobodnie może to być cel główny.</p>
<p>I jeszcze jedna rzecz - ja rzeczywiście nieprecyzyjnie wypowiedziałem się, bo ja chciałem tak obrazowo się wypowiedzieć i przez to powiedziałem nieprecyzyjnie o tym, że kopalnie będą miały możliwości jakby zrzeszania się do wspólnych działań. To słowo zrzeszanie się jest ekonomicznie może zrozumiałe, prawnie nie bardzo, bo w tej sytuacji to dlatego właśnie zniesiono zrzeszenia dobrowolne w tej chwili, aby wspólne sprawy przedsiębiorstw załatwiać w drodze porozumień o współpracy, umów i współpracę na podstawie kodeksu cywilnego. Lub jeszcze pozostaje inna możliwość, jak np. utworzenie spółek w oparciu o kodeks handlowy też do realizacji wspólnych celów. No oczywiście bez naruszania przy tym ustawy antymonopolowej.</p>
<p>A więc chodzi o takie umowy i takie wspólne działania, które nie będą oznaczały tworzenia jakichś struktur zarządzania.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo.</p>
<p><em>Ob. M. Gustek:</em></p>
<p>Prosiłbym o udzielenie głosu panu dyr. Kapłankowi. Tylko od razu, żeby tutaj odpowiedzieć, a później prosiłbym, żeby zgodnie z kolejnością udzielić głosu panu Matczewskiemu.</p>
<p><em>Dyr. Kapłanek:</em></p>
<p>Andrzej Kapłanek. Ja mogę zazdrościć panu Stankiewiczowi dobrego samopoczucia tylko, jeżeli w takich kategoriach widzi on problem, to ja nie dziwię się, że tak mocno akcentuje i stawia sprawę w takich kategoriach i skali czasowej, że to wszystko jest takie proste. Zazdroszczę tak dobrego samopoczucia. Ja jestem praktykiem i dlatego przedstawiłem to tak jak praktycy, nie koniecznie ja, ale jak praktycy to widzą.</p>
<p>Bowiem to nie jest tak. Ja nie chciałbym tu wchodzić w długą dyskusję i w ogóle nie zaczynać dyskusji w szczegółach, bo to myślę, że jest to temat dla ekspertów. Ale powiem tylko jeden przykład.</p>
<p>Jeden z naszych oponentów górniczych polemistów, który w dużym artykule przejechał po tym problemie górnictwa i finansowości i ekonomiki górniczej, zaproszony do kopalni na rozmowę z górnikami tzn. z inżynierami, technikami przez SIGiT po czterech godzinach dyskusji gdzie tylko pytaliśmy jak, jak to zrobić. Nie dyskutowaliśmy - jak to zrobić. Na poszczególne argumenty. Na końcu podniósł rękę. A tak był przekonany na początku i w tym artykule, że tak jest wszystko proste.</p>
<p>I dlatego to jest tylko pewne wtrącenie do tego, by to spokojne samopoczucie, dobre samopoczucie pana Stankiewicza, troszkę zaburzyć.</p>
<p>Ja też zapraszam pana Stankiewicza i innych, którzy myślą że tak prosto, zapraszam do nas, do górników - my nie będziemy mówić na nie, ale my tylko będziemy pytać - jak to zrobić.</p>
<p>I myślę, że z tego również coś wyniknie. Natomiast jeżeli chodzi o to pytanie czy ja też to widzę, że to ma być wszystko już w tak krótkim czasie rozwiązane. Źle pan zrozumiał, bowiem ja i moi koledzy najpierw musimy znać jako praktycy pytanie - jakie są uwarunkowania zewnętrzne, a więc ten system ekonomiczno-finansowy, który będzie nas wszystkich górników w szerokim znaczeniu, nie dyrekcje, górników dotyczyć. A potem odpowiemy - jak powiemy A to powiemy i B. I na dzień dzisiejszy dlaczego mnie jest trudno wypowiadać się - czy akurat tak jest, czy takie struktury czy w ogóle inne struktury, jakiekolwiek.</p>
<p>Natomiast powtarzam jeszcze raz na dzień dzisiejszy, wpuszczenie kopalni w samodzielność w skali czasowej trzech miesięcy, to jest przeogromna odpowiedzialność społeczna i to na nas kamieniem ciąży. Dziękuję.</p>
<p><em>Przewodniczący:</em></p>
<p>Dziękuję.</p>
<p><em>Min. Gustek:</em></p>
<p>Prosiłbym bardzo o udzielenie głosu panu doc. Matczewskiemu.</p>
<p><em>Doc. Andrzej Matczewski:</em></p>
<p>Chciałbym zachować w swojej wypowiedzi ten status, który wynika z roli, jaką tu spełniam, a więc eksperta. Ale nie mogę nie zacząć od pewnego polemicznego akcentu mianowicie chciałbym stanowczo wyrazić swój sprzeciw przeciwko opinii pana dra Stankiewicza, wskazującego, że my wszyscy ludzie zaangażowani mniej lub bardziej w problematykę górnictwa po stronie koalicyjno-rządowej jesteśmy bezpośrednio związani czy zainteresowani.</p>
<p>Jestem wyraźnie przykładem osoby, która nie jest związana z tym resortem, znana jest z krytycznej opinii wobec tego resortu, wobec rozwiązań i ludzi w tym resorcie.</p>
<p>Natomiast opowiedziałem się i zadeklarowałem swą gotowość współpracy z tą stroną dlatego, że uważam, iż w tak ważnych kwestiach propozycje przestawiane przez wielu ludzi w kraju po prostu uważam za powiedziałbym bardzo często nieodpowiedzialne czy powiedzmy gospodarczo niewłaściwe.</p>
<p>Nie będę tego wątku rozwodził, wrócę do sprawy bardziej praktycznej, już do kwestii szczegółowych, która wyłoniły się w dyskusji.</p>
<p>Po pierwsze jako pracownik nauki, praktyk zawodowy, konsultant stwierdzam, że jesteśmy w stanie w zespole, którym kieruję, który organizuję, gdzie merytorycznie wnoszę pewne również swoje własne koncepcje, jesteśmy w stanie opracować w gronie najwybitniejszych polskich badaczy o różnej orientacji stanowisko w sprawie rozwiązań modelowych w ciągu 2-3 miesięcy.</p>
<p>Dlaczego to mówię? Dlatego, że ludzie którzy mają... deklarują swoją gotowość, nie są po prostu w stanie tego zrobić w ciągu tygodnia czy dwóch. Mówię to w oparciu o doświadczenia z poprzedniej pracy. Mogę zadeklarować, że te grono osób, które już wzięło udział, które być może będzie poszerzone o ekspertów zaproponowanych przez partnerów przy stole, będzie w stanie przedstawić konkretne propozycje rozwiązań. Jaka będzie podjęta decyzja co do wyboru danego kierunku nie jest kwestią tego „stołu” myślę, że to jest kwestia „stołu” wyższego czy nawet jeszcze wyższych decyzji.</p>
<p>Ale sądzę, że jesteśmy w stanie w ciągu dwóch do 3 miesięcy opracować konkretne projekty alternatywnych rozwiązań, wybór będzie zależał od władzy, jakiej władzy taka jaka się ukształtuje w tych sprawach.</p>
<p>Natomiast chcę powiedzieć jedno, kto nie projektował konkretnego systemu zarządzania to nie wie, że tego się nie da zrobić w przeciągu miesiąca, dwóch czy trzech w odniesieniu do tak wielkiej organizacji gospodarczej, nie definiując jej, jakim jest górnictwo węglowe, są to tysiące zmian w przepisach, w formularzach, w druczkach w przepływie informacji, które muszą zapewnić funkcjonowanie kopalni, rozliczanie bieżące płac itd. i to jest projektowanie systemu. Ja wczoraj to wyraźnie podkreśliłem, że w zależności od nakładów, od ilości osób, które połączymy być może w oparciu o moje 20-letnie blisko doświadczenie projektanta systemów zarządzania udałoby się zrobić to za rok, może półtora.</p>
<p>Wybór - jaki projekt - być musi oczywiście podjęty wcześniej i kładę na to autorytet nie tylko swój osobisty ale placówki, którą reprezentuję Zakładu Nauk Zarządzania, która profesjonalnie te sprawy robi w przemyśle polskim i mogę przytoczyć wiele przykładów, które by dowiodły, że realność propozycji technicznych jest taka jaką zdefiniowałem w czasie.</p>
<p>Ja jeszcze raz powtarzam, nie umniejsza czy nie osłabia sprawy wyboru, notabene wybór musi poprzedzać pracę projektowe. To jest kwestia, którą chciałbym wnieść od strony ogólnej organizacji pracy.</p>
<p>Natomiast z punktu widzenia nauk zarządzania, chciałem w jeszcze jednej sprawie przedstawić stanowisko. Zgadzam się z panem doktorem Stankiewiczem, że stawianie nadrzędności mechanizmu ekonomiczno-finansowego nad systemem zarządzania budzi wątpliwość. Natomiast musimy się zgodzić uważam co do jednej sprawy o ścisłym związku tych dwóch rozwiązań. Nie można rozważać jednego w oderwaniu od drugiego.</p>
<p>W aktualnej sytuacji, kiedy cały system ze swoimi patologiami, z dysfunkcjami jest wynikiem nakazowo - rozdzielczego systemu, on wymusza te struktury. Przecież to co pan dyrektor Helski wczoraj przedstawił nam, to była jedna i tylko prawda. Do tej pory sterowanie każdą kopalnią odbywa się ręcznie. Jeżeli weźmiemy model, o którym dzisiaj się mówi poskutkuje szybkiego usamodzielnienia każdego zakładu wydobywczego, utworzonego podmiotu gospodarczego, to przy 18 nierentownych kopalniach jaki by nie był system czy poprzez renty, czy poprzez ceny rozliczeniowe, póki co istnieje potrzeba ręcznego sterowania, czyli negocjowania z dyrekcją kopalń ile dać pieniędzy w wyniku zmiany warunków geologiczno-górniczych, które mogą nastąpić z miesiąca na miesiąc o czym koledzy w tych sprawach wiedzą.</p>
<p>Kopalnia może zmienić swoją rentowność w ciągu 1 roku dwa, trzy razy. Nie wiem czy dyrektor Helski to potwierdzi, ale tak to praktyka dowodzi. I to się steruje. Czy może to robić rynek? Jest to jeszcze bajka, którą sobie wymyślają różni ludzie mówiący o rynku paliw. Oczywiście klient na całym świecie kupuje paliwa na rynku, ale w makro-gospodarce energetycznej nie istnieje rynek w takim sensie, że kopalnia czy jeden zakład o tym decyduje. Są to zwykle decyzje polityczne o strukturach, ocena o dotacjach. Mogę tu przytoczyć cały szereg faktów wskazujących, że nie ma rynku takiego, że jeden zakład wydobywczy, jedno przedsiębiorstwo węglowe oddziałuje na rynek i kształtuje strukturę cenową.</p>
<p>Ma to wymiar nie tylko strategiczny, bowiem jest dobrem narodowym, ale również czysto praktyczny. Są to umowy wieloletnie, jest to organizacja rurociągów gazowych, dla paliw płynnych. Tak że są to wieloletnie programy, których nie można zmieniać rynkowo. Kopalni też nie możemy eksploatować 4 dni, na pełnym natężeniu przez 2 miesiące, a potem przez 2 miesiące na pół-gwizdka, bo akurat ludzie nie chcą kupować węgla zasiarczonego w tym regionie.</p>
<p>Tak że zwracam na te sprawy uwagę, one umykają z pola widzenia. Nieraz stwierdzam, moi koledzy ekonomiści na szczeblu powiedziałbym bardzo kompetentnym, makroekonomii, zasugerowani rynkowym przetwórczym przemysłem rynkowym przenoszą wprost bezkrytycznie te rozwiązania i tu mógłbym po nazwisku, ale nie w tym jest sprawa.</p>
<p>Natomiast dodam to co kolega Kapłanek powiedział w momencie gdy tworzymy płaszczyznę dyskusji, na której mają padać argumenty dwóch stron, to mogę powiedzieć, że najbardziej rynkowi profesorowie w tym kraju przyznają, że istnieje specyfika przemysłu wydobywczego co nie jest odkryciem. Jest to tylko uznaniem tego faktu.</p>
<p>I dlatego apeluję w tej chwili jako już powtarzam nie tyle członek tej grupy, apeluję o uświadomienie sobie dynamiki czasu niezbędnego do rozwiązań praktycznych co nie oznacza, że nie można wcześniej podjąć decyzji natury powiedziałbym politycznej.</p>
<p>To się wiąże z... te decyzje, o których państwo mówicie, są natury politycznej, nie sądzę, aby one mogłyby tutaj zapaść.</p>
<p>Kończę ostatnią swoją wypowiedź uwagą ogólną. Czy nieraz zastanawiałem się skąd wynika opór wielu decydentów w sprawie wielkości bilansu i kierunku poza względami węgla i kierunków jego rozdziału, poza oczywiście względami technicznymi. Przede wszystkim wynika z tego, że kolejne ekipy czy ludzie, którzy dochodzi do władzy o jak najbardziej reformatorskich poglądach, ale ukształtowanym na szczeblu niższym niż centrum, nie uświadamiają sobie, to jest brak myślenia - powiedziałbym dzisiaj - generalny u wielu ludzi w skali szerszej, nie uświadamiają sobie, że problem restrukturyzacji czy - a to dotyczy bilansu - nie są sprawą lokalnego rynku i nie są sprawą wyłącznie danego układu gospodarczego. Jest to problem, który dzisiaj się modnie nazywa globalny czy geopolityczny, restrukturyzacji nikt nie zrobił w świecie restrukturyzacji bez udziału kampanii międzynarodowych. Jak się mówi o lwiątkach czy tygrysiątkach Azji to pamiętajmy, że przemysł samochodowy Korei zbudowali Amerykanie inwestując w 51% kapitały swoje konkretnie General Motors. I dzisiaj restrukturyzacja olbrzymie miliardy pochłania. Nie wszyscy może wiedzą, że RWG kieruje do Hiszpanii rocznie od 9 do 11 miliardów inwestycyjnych. I w tej sytuacji miejmy świadomość, że sprawa zmiany restrukturyzacji gospodarki ma również wymiar globalny nie tylko uzależniony od decyzji mikroekonomicznych. I dopóki nie zobaczę w Polsce nowego rurociąg gazowego, który nam zapewni w jedną i w drugą stronę dopływ gazu, dopóki nie będą widział nowej fabryki, która daje materiały - nowe generacje materiałów sztucznych, tworzyw sztucznych i papieru czy hut, które dają blachy walcowane na zimno nowej generacji, do tej pory będą walczył uporczywie o nieobniżanie ani jednej tony węgla, bo łatwo jest obniżyć wydobycie, natomiast doświadczenie wykazuje, że zmiana tego stanu nie jest możliwa.</p>
<p>I awanturnictwem gospodarczym jest dążenie do zmian w zakresie obecnej struktury paliwowej bez nowych faktów, to znaczy nowych technologii, nowych rzeczy, ale nie w kategorii chciejstwa, tylko fizycznie istniejących. Argument, że gdybyśmy zdjęli te pieniądze z węgla i dali na nowe technologie w ramach wewnętrznej alokacji jest również naiwny. Te kwoty i te rodzaje środków są niestety niewystarczające, by właściwy problem restrukturyzacji, który zbliża Polskę do głównego nurtu postępu technicznego przybliżyć.</p>
<p>Dziękuję.</p>
<p><em>Przewodniczący:</em></p>
<p>Proszę, pan Moric.</p>
<p><em>Ob. Rajmund Moric:</em></p>
<p>Proszę państwa, pozwólcie, że i nasza strona wypowie się w tej chwili, jak widzi sprawę systemu zarządzania, jak widzi struktury zarządzania w górnictwie.</p>
<p>Chcę powiedzieć, że nasze stanowisko może wydawać się ekspertom, czy praktykom na wysokich szczeblach, może trochę takie niedopracowane, ale jest ono wypracowane pod kątem spojrzenia, jak w tym wszystkim mają być załogi, co ma służyć załogom i pod tym kątem widzimy te rozwiązania. Mam te rozwiązania w tym układzie, nawet może w pewien sposób przełamiemy i przeciwko modzie wystąpimy, jaka panuje w zakresie zmian struktur. Ale uważamy, że liczy się człowiek.</p>
<p>I nasza sytuacja jest o tyle trudniejsza, bo tutaj panowie w większości, szczególnie eksperci, wyrażają swoje poglądy, my w tej materii mamy jako struktura legalnie działająca, jednoznaczne stanowisko naszych związków zawodowych.</p>
<p>Struktury zarządzania traktujemy nie jako oderwane od świata, od rzeczywistości, ale jako wynik systemu, systemu finansowo-ekonomicznego oraz w kontekście zadań, jakie te struktury mają do realizacji w procesie produkcyjnym, w procesie stanowienia prawa, w sprawie realizacji potrzeb załóg.</p>
<p>Przyjmujemy następujące uwarunkowania, jakie są w tym zakresie i jakie założenia. Po pierwsze - w odróżnieniu od strony opozycyjno-solidarnościowej, która w expose swego czasu powiedziała, że godzi się na zamykanie kopalń, my się na zamykanie kopalń nie godzimy. Ponieważ za kopalniami widzimy człowieka. Natomiast stwierdzamy, że opowiadamy się za poprawieniem rentowności kopalń. Ale ta rentowność nie może się odbywać kosztem spraw socjalnych - na co zwrócił uwagę pan dyr. Kapłanek. My jesteśmy takiego samego zdania.</p>
<p>Następnie warunkujemy rozwiązania systemu zarządzania od systemu finansowego, a więc czy decydujemy się na urynkowienie cen surowców, czy decydujemy się na odejście od cen urzędowych, wreszcie i przejście na ceny transakcyjne lub umowne, ponieważ pozostając przy cenach urzędowych stanowimy dalej enklawę w systemie ekonomicznym państwa, w systemie reformy naszym zdaniem i zostajemy w systemie starym - nakazowym, wtedy stalinowskim.</p>
<p>A więc my opowiadamy się za urynkowieniem, za wprowadzeniem cen umownych nawet. Jeżeli chodzi... uznajemy specyfikę górnictwa związaną z tym, że duży wpływ na wyniki finansowe zakładów pracy mają warunki złożowe, system eksploatacji, a to ma również duży wpływ na możliwości finansowe kopalń, w tym i możliwości tworzenia funduszu płac.</p>
<p>Następnie stwierdzamy i zdajemy sobie sprawę, że chcąc zabezpieczyć interes społeczny w zakresie ochrony powierzchni, w zakresie spraw związanych z koordynacją wybierania kopalin, potrzebny jest jakiś organ, jakieś ciało, które by to dokonywał. Nie mówimy kto, ale taką potrzebę widzimy.</p>
<p>Następnie uważamy, że struktura powinna umożliwić też zapewnienie produkcji odpowiedniej ilości maszyn, urządzeń, a więc zabezpieczenie w odpowiednie maszyny do produkcji węgla, do produkcji surowców kopalnych.</p>
<p>I następnie widzimy, a mamy to z praktyki, myślę, że inni też do tego dojdą, że resort przemysłu, który jest w tej chwili... nie jest w stanie objąć wszystkich zagadnień, które się wyłaniają w górnictwie z racji tego, że nie chce, tylko po prostu z prostej przyczyny, że jest to ciało dosyć małe, a biorąc pod uwagę pewną specyfikę górnictwa, którą wszyscy uznajemy przy tym stole, nie ma odpowiedzi nawet fachowców, żeby w tym zakresie móc podejmować decyzje.</p>
<p>W związku z tymi uwarunkowaniami, takimi głównymi, stwierdzamy, że na dzień dzisiejszy struktury zarządzania w górnictwie nie są dobre. Jest ich nadmierna ilość. Z trzech elementów struktury wyszliśmy niedawno i doszliśmy do czterostopniowej struktury. Jest to oczywiście paradoks ja bym powiedział, który... chcę powiedzieć - byliśmy przeciwni.</p>
<p>Jeżeli chodzi - jak widzimy struktury? Biorąc te wszystkie uwarunkowania, które powiedziałem, widzimy konieczność powstania resortu wydobywczo-energetycznego. I chcę powiedzieć, że jest to uzgodnione między Federacją Górników i Federacją Energetyków. Nie jest to megalomania, ale traktujemy surowce jako raz - element pewien strategiczny, ale dwa - jest to sprawa związana z tym, że na dzień dzisiejszy są pewne specyficzne uwarunkowania w zakresie rozwiązań finansowych i inwestycyjnych w górnictwie. Przy czym rozumiemy ten resort, żeby objął wszystkie kopaliny, łącznie z geologią, jak i również zaplecze. Taki resort mógłby wreszcie rozwiązać sprawę braku maszyn i urządzeń, tak boleśnie odczuwalny w takich rodzajach górnictwa, jak skalne, jak w geologii, gdyż brak jest tutaj jakiegoś koordynatora. Właśnie pozostawienie tych dziedzin samym sobie powoduje, że na dzień dzisiejszy jest tam katastrofa w zakresie warunków pracy, z powodu braku odpowiedniego umaszynowienia odpowiedniej jakości.</p>
<p>Następnie stwierdzamy, jeżeli będą w systemie finansowym ceny umowne, w zasadzie nie ma wtedy konieczności przedsiębiorstwa wielozakładowego. Natomiast, jeżeli jest sprawa związana z tym, że dalej będą dotacje albo że trzeba będzie wprowadzić rentę wyrównawczą, widzimy konieczność przedsiębiorstwa wielozakładowego, chociażby takiego jak kombinat miedzi, gdzie poszczególne zakłady miałyby jasno sprecyzowany, ale system rozliczania, pobudzający jednocześnie do efektywniejszej pracy załogi i kierownictwa.</p>
<p>Gdyby były ceny umowne, ten element byłby zbędny. Następnie kopalnie na właśnie rozliczeniu własnym w układzie albo wyznaczanych przez przedsiębiorstwo wielozakładowe przy braku cen umownych, albo rozliczające się samodzielnie w przypadku cen umownych.</p>
<p>Chcę następnie powiedzieć, że oczywiście będziemy brać udział w pracach zespołu. Natomiast chcę powiedzieć jednoznacznie, że będziemy zawsze się opowiadali za takim rozwiązaniem, które załogom górniczym przyniesie poprawienie ich warunków pracy, bytu.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Pan Grzegorz Stawski.</p>
<p><em>Ob. Marian Gustek:</em></p>
<p>Panie Przewodniczący, czy ja bym mógł prosić w sprawie formalnej?</p>
<p><em>Przewodniczący:</em></p>
<p>Proszę.</p>
<p><em>Ob. Marian Gustek:</em></p>
<p>Ja proszę sekretariat, żeby współprzewodniczącym rozdał to pismo. Czuję się w obowiązku - wpłynął - do Komisji Górnictwa „okrągłego stołu” protest dyrektora generalnego Wspólnoty Energetyki i Węgla Brunatnego, ponieważ wszystkie protesty tutaj jakoś rozpatrujemy, chciałbym i ten protest tutaj przedstawić.</p>
<p>W związku z wypowiedzią przedstawiciela strony opozycyjno-solidarnościowej w dniu 2.III.1989 r. przed kamerami telewizji polskiej w programie „Wokół Okrągłego Stołu” uważam za niezbędne złożyć następujące oświadczenie.</p>
<p>Wypowiedź przedstawiciela strony opozycyjno-solidarnościowej jest powtórzeniem kłamstw zawartych w art. Michała Mońko wydrukowanym w „Tygodniku kulturalnym” z dn. 26 lutego br. Jednym z takich kłamstw jest twierdzenie, że pomieszczenie biurowe zarządu Wspólnoty Energetyki i Węgla Brunatnego wyłożone są „perskimi, mongolskimi, niemieckimi i polskimi puszystymi dywanami”. Oświadczamy, że we Wspólnocie Energetyki i Węgla brunatnego nie było i nie ma ani jednego dywanu. Podłogi w pokojach wyłożone są zwykłą wykładziną produkcji krajowej, a korytarze starymi również polskimi chodnikami.</p>
<p>Kategorycznie protestujemy przeciwko stwierdzeniu, jakoby kierownictwo Zarządu Wspólnoty nie interesowało się przebiegiem strajku w kopalni „Bełchatów”. Udział w rozmowach ze strajkującymi górnikami brał pełnomocnik dyrektora generalnego Wspólnoty dyr. mgr inż. Arkadiusz Szulc. A kierownictwo zarządu utrzymywało stały kontakt z dyrekcją kopalni kontrolując przebieg wydarzeń.</p>
<p>Informujemy również, że we Wspólnocie Energetyki i Węgla Brunatnego przeprowadzona została w styczniu 1989 r. reorganizacja zgodnie z decyzjami rządu i duchem ustawy sejmowej o Wspólnocie Energetyki i Węgla Brunatnego.</p>
<p>Ponadto informuję, że stanowisko Wspólnoty Energetyki i Węgla brunatnego w sprawie treści artykułu i zawartych w nim kłamstw zostało przekazane naczelnemu redaktorowi „Tygodnika Kulturalnego” z żądaniem wydrukowania go w najbliższym numerze.</p>
<p>Jednocześnie stanowisko to zostało przekazane do wiadomości rzecznikowi prasowemu rządu - ministrowi Jerzemu Urbanowi. Podpisał dyrektor generalny mgr inż. Władysław Matlak.</p>
<p>Ja na tym tle nie komentując... Wczoraj kolega, gdy oglądałem w telewizji to nie powiedział, że to dotyczy Wspólnoty Energetyki i Węgla Brunatnego. I jeszcze wieczorem, w domu dostałem kilkanaście telefonów co się w tej Wspólnocie Węgla Kamiennego dzieje. Ale to tak na marginesie</p>
<p>Proszę aby to był oficjalny, tutaj przyjęty...</p>
<p><em>Przewodniczący:</em></p>
<p>Tak przyjęty, tylko że w tym temacie kol. Brzuzy.</p>
<p><em>Ob. Ryszard Brzuzy - strona „Solidarności”:</em></p>
<p>Proszę państwa, faktycznie zacytowałem informację z tego „Tygodnika Kulturalnego”. I podtrzymuję swoje stanowisko, które zaprezentowałem przed telewizją.</p>
<p>Ale dlaczego? Dlatego, że tutaj pan dyrektor generalny Wspólnoty tak bardzo się obraził. Natomiast w sprawie formalnej chciałem powiedzieć, że faktycznie przysłał do Bełchatowa swego wysłannika, ponieważ sam był w tym czasie za granicą. Ja nie wiem co on tam za granicą robił. W każdym razie wysłannik pana dyrektora generalnego na pytanie - czy posiada pełnomocnictwa i kompetencje odpowiedział, że takowych nie posiada. Po czym mu podziękowaliśmy i powiedzieliśmy, że może być jako obserwator. I dziwimy się, że za państwowe pieniądze jechał do Bełchatowa tylko po to, żeby sobie na wszystko popatrzeć, na tych ludzi leżących na betonie.</p>
<p>Dziękuję.</p>
<p><em>Przewodniczący:</em></p>
<p>Może ja - bo tu idzie taka polemika non stop z tymi gołymi podłogami. Może byśmy się akurat tam wybrali i będziemy mieli możliwość zwiedzić te pomieszczenia, pooglądać sobie i już. Bo to widzę...</p>
<p><em>Minister Gustek:</em></p>
<p>Może już po „okrągłym stole”.</p>
<p><em>Przewodniczący:</em></p>
<p>Dobrze, protest jest przez nas przyjęty, oczywiście jak każdy protest wymaga wyjaśnienia, a każde oświadczenie też wymaga wyjaśnienia i ustosunkowania się różnych stron w tym wszystkim. Widzę, że jesteśmy tu zawalani od rana różnego rodzaju papierami. Odchodzimy od zasadniczego, od podstawowego tematu. A więc prosiłbym w końcu przestać protestować, a zacząć coś konkretnie robić.</p>
<p>Jeszcze o zabranie głosu prosiłbym kol. Grzegorza Stawskiego. Zrobilibyśmy /taką mam propozycję/ 10-minutową przerwę i weźmy się już za konkrety. Bo to zbyt długo trwa takie wzajemne najeżdżanie się.</p>
<p></p>
<p>/Przerwa./</p>
<p></p>
<p><em>Ob. Stawski:</em></p>
<p>Tutaj mam taką prośbę do kol. Morica, ażeby przeczytał uważniej przemówienie naszego szefa w sprawie tego co tutaj zacytował, a więc likwidacji kopalń itd.</p>
<p>Nasze stanowisko związane jest ściśle z tym co w ekonomii jest słuszne. Ale jako związek zawodowy zrobiliśmy cały wywód na ten temat w jaki sposób ewentualnie w chwili gdy będą sprawy konieczne, jakie uwarunkowania muszą tu być spełnione.</p>
<p>A więc proszę to jeszcze raz przeczytać i po prostu nie wyrywać zdań z kontekstu.</p>
<p><em>                             :</em></p>
<p>Jeżeli można panie przewodniczący. Ja rozumiem, że tutaj pan Stawki potwierdził moją tezę.</p>
<p><em>Przewodniczący:</em></p>
<p>To co panowie współprzewodniczący, zrobimy przerwę, a po przerwie bierzemy się do roboty.</p>
<p><em>Min. Gustek:</em></p>
<p>Ja nie mam nic przeciwko przerwie, ale nam też propozycję taką, żebyśmy dzisiaj skończyli o godzinie 16-ej.</p>
<p></p>
<p>/10-minutowa przerwa./</p>
<p></p>
<p><em>Przewodniczący:</em></p>
<p>Przepraszam, że to trwało tak długo, ale akurat wkraczamy w taki dość gorący okresy także w związku z tym, że zakończyła swoją pracę grupa do spraw czasu pracy, może ja bym prosił, żeby zabrał głos mec. Leszek Piotrowski.</p>
<p><em>Ob. Gustek:</em></p>
<p>Ja bym prosił w sprawę formalnej o udzielenie mi głosu.</p>
<p><em>Przewodniczący:</em></p>
<p>Proszę.</p>
<p><em>Ob. M. Gustek:</em></p>
<p>Protest. Składam ostry protest przeciwko zawartemu w oświadczeniu strony solidarnościowo-opozycyjnej stwierdzeniu, że dotychczasowy system ekonomiczno-finansowy i związany z tym system organizacji pracy zbankrutowały. Podkreślam to słowo: zbankrutowały. Górnictwo wywiązuje się z zaplanowanych dla niego obowiązków wydobywczych, realizuje dostawy w ramach wieloletnich umów eksportowych, zaspokaja potrzeby gospodarki narodowej i społeczeństwa. W ciągu ubiegłych 8 lat nie było w naszym kraju wyłączeń energetycznych, zaś jeśli idzie o potrzeby rynku miejskiego i wiejskiego to chciałbym przypomnieć, że dzięki rytmicznemu wydobyciu zniesiono w tym roku reglamentację i węgla nie brakuje.</p>
<p>Podkreślam, że prace nad nowymi rozwiązaniami w zakresie systemu ekonomiczno-finansowego, zarządzania i czasu pracy podjęte zostały z inicjatywy Wspólnoty Węgla Kamiennego, w intencji dostosowania zasad funkcjonowania górnictwa do ogólnych kierunków reformy gospodarczej w gospodarce narodowej.</p>
<p>Tyle tekst protestu i wniosek:</p>
<p>W świetle powyższego uważam, w imieniu strony koalicyjno-rządowej, że wypracowany projekt porozumienia zredagowany przez powołany w tym celu zespół redakcyjny, jest ze strony koalicyjno-rządowej nie do zaakceptowania i proponuję, aby w jednym dokumencie zostały zawarte w tych tematach stanowiska stron reprezentowanych w czasie obrad, stanowisko strony koalicyjno-rządowej, stanowisko OPZZ i stanowisko strony opozycyjno-solidarnościowej.</p>
<p>Dziękuję.</p>
<p><em>Przewodniczący:</em></p>
<p>Czy strona OPZZ chciała zabrać głos w tej sprawie?</p>
<p>To znaczy, że przewodniczący Gustek proponuje kolejny protokół rozbieżności, tak?</p>
<p>Protokół stanowisk tak, czyli wychodzi na to, że ten zespół musiałby na nowo pracować.</p>
<p><em>Ob. Gustek:</em></p>
<p>Przepraszam, ale panowie odrzucili nasze propozycje, z którymi dzisiaj wyszliśmy. Tym samym odrzucili naszą propozycję o współpracy nad systemem finansowo-ekonomicznym i strukturami zarządzania, stąd wynikającymi. Jeżeli tak, no to musimy postawić, że strona solidarnościowa ma takie stanowisko w tych sprawach, strona OPZZ takie, a strona rządowa takie.</p>
<p>Dziękuję bardzo.</p>
<p><em>Przewodniczący:</em></p>
<p>W związku z tym powołujemy zespół redakcyjny z każdej strony.</p>
<p>Jestem za zmianą tego zespołu.</p>
<p><em>Ob. R. Moric:</em></p>
<p>Proszę Państwa! Oczywiście każda ze stron ma prawo do prezentowania swojego stanowiska i te prezentacje dokonujemy tutaj w ten czy inny składny - nieskładny sposób. Natomiast efektem tej wymiany poglądów powinno być jakieś zbliżenie stanowisk i ewentualnie znalezienie, przekonanie się wzajemne, jakiegoś consensusu w tematach nas interesujących. Ja rozumiem, że tu pan minister Gustek mówił w ogóle odnośnie porozumienia w trzech tematach, a więc czasu pracy, systemu finansowego, ekonomicznego i w sprawie związanej ze strukturami zarządzania. Czy w tym układzie mam pytanie, ponieważ widzę, że został przygotowany, właściwie też prezentacja stanowisk poszczególnych stron w zakresie czasu pracy, bo rozumiem, że jednak to nie jest porozumienie, skoro tu każdy prezentuje swój pogląd, ten dokument, który nam doręczono jest jednak de facto prezentacją stanowisk, które są w tej mierze w różny sposób zbieżne, ta zbieżność chodzi po różnych przekątnych - czy w tym układzie ministrze Gustek rozumiem, że również i ten protokół - te stanowiska miałyby być rozpisane na oddzielnych blankietach, na oddzielnych papierach?</p>
<p>Może to zostać w jednym dokumencie?</p>
<p>W tym układzie każda ze stron powinna przedstawić przedstawicieli, my mamy tych co mieliśmy do tej pory, i niech siadają, i niech pracuję, bo ja rozumiem, że w tym układzie tak samo w sprawie systemu ekonomicznego jak i w sprawie struktur zarządzania, żeby to było też w jednym, łącznym komplementarnym zapisie.</p>
<p>Jako odrębne stanowiska, zaprezentowane w jednym dokumencie.</p>
<p><em>Ob. Gustek:</em></p>
<p>Myśmy te stanowiska dali i te stanowiska praktyczne w tym dokumencie są zawarte. Trzeba je doredagować. Ja proponuję, żeby z naszej strony w tym zespole pracowało tych trzech panów, którzy przedtem pracowali, nie wnoszę tutaj o zmiany. Chciałbym tylko, żeby w zakresie - ponieważ dochodzi do tego jeszcze zagadnienie struktur prosić do tego pana doc. Matczewskiego jako czwartą osobę z naszej strony.</p>
<p>Dziękuję bardzo.</p>
<p><em>Przewodniczący:</em></p>
<p>Propozycje ze strony OPZZ?</p>
<p><em>Ob. Moric:</em></p>
<p>Ten sam zespół.</p>
<p><em>Przewodniczący:</em></p>
<p>Ja rozumiem, panie przewodniczący Gustek, że to mają być ustalenia już w tych trzech tematach, tak?</p>
<p>No to w związku z tym z naszej strony pan Węglarz Stawski, Piotrowski i Bojarski.</p>
<p>W związku z tym zespoły powinny się udać w celu zredagowania, opracowania dokumentu.</p>
<p>/Przerwa./</p>
<p></p>
<p>/Po przerwie./</p>
<p><em>Przewodniczący:</em></p>
<p>W związku z tym, że grupa robocza udała się w celu redagowania i uzgodnienia wspólnego stanowiska, względnie sporządzenia stanowisk, przejdziemy do tematu innego, nieprzewidzianego na dzień dzisiejszy, ale myślę, że każda ze stron ewentualnie wyrazi opinię na temat, który tu uzgodnimy.</p>
<p><em>Ob. Marian Gustek:</em></p>
<p>Ja uważam, tzn. podzielam pogląd pana Pietrzyka i proponuję, abyśmy przeszli do kolejnego tematu, tj. sprawa bezpieczeństwa pracy.</p>
<p><em>Przewodniczący:</em></p>
<p>Czy przewodniczący, pan Moric wnosi jakieś uwagi?</p>
<p><em>Ob. Rajmund Moric:</em></p>
<p>Nie. Oczywiście na każdy temat, jesteśmy przygotowani.</p>
<p><em>Przewodniczący:</em></p>
<p>Dziękuję. To proszę o głosy w dyskusji.</p>
<p><em>Ob. Marian Gustek:</em></p>
<p>Ja bym prosił, aby w sprawie bezpieczeństwa pracy zabrał ze strony koalicyjno-rządowej głos pan Zygadłowicz. Przedstawił nasze stanowisko już takie do uzgodnienia.</p>
<p><em>Ob. Tadeusz Zygadłowicz:</em></p>
<p>W aktualnym stanie prawnym całokształt problematyki nadzoru nad bezpieczeństwem i higieną pracy regulowany jest następująco.</p>
<p>W zakładach górniczych, w tym w kopalniach podziemnych i odkrywkowych powołane są służby bezpieczeństwa i higieny pracy, których zadania i obowiązki określone zostały w uchwale nr 36 Rady Ministrów z dn. 1 lutego 1974 w sprawie służby bezpieczeństwa i higieny pracy.</p>
<p>Zgodnie z tą uchwałą oraz zgodnie z wymogami prawa górniczego za stan bezpieczeństwa i higieny pracy w zakładzie górniczym ponosi odpowiedzialność kierownik ruchu zakładu górniczego. Natomiast służba bhp jest dla tego kierownika funkcyjną komórką kontrolą przestrzegania przepisów bhp i prawidłowych warunków pracy.</p>
<p>Jednym z równorzędnych zadań komórki bhp jest organizowanie i udział w badaniach przyczyn i okoliczności wypadków przy pracy oraz zachorowań na choroby zawodowe. Należy jednak podkreślić, że w kopalniach bezpośrednią odpowiedzialność za bezpieczne prowadzenie robót i stwarzanie odpowiednich warunków pracy ponoszą osoby kierownictwa i dozoru ruchu wszystkich szczebli. Określoną odpowiedzialność za przestrzeganie wymogów bezpieczeństwa spoczywa również na przodowych i brygadzistach zespołów roboczych na poszczególnych stanowiskach pracy.</p>
<p>Istniejący stan prawno-organizacyjny umożliwia prawidłową działalność w zakresie bezpieczeństwa i higieny pracy, chociaż stwierdzić trzeba, że niestety, zdarzają się przypadki występujących zaniedbań i nieprawidłowości, a zwłaszcza: tolerowanie ryzykownych i wadliwych metod pracy oraz nieprzestrzeganie ustalonych rygorów technologicznych i organizacyjnych, co niekiedy świadczy o przedkładaniu zadań produkcyjnych nad stwarzaniem bezpiecznych warunków ich realizacji.</p>
<p>Nie dość wnikliwa analiza przyczyn i okoliczności zaistniałych wypadków i innych niebezpiecznych wydarzeń oraz mała skuteczność realizacji ustalonych wniosków powypadkowych i działań profilaktycznych.</p>
<p>Przypadki nieujawniania niektórych wypadków przy pracy, głównie drobnych i lekkich w następstwie obawy przed konsekwencjami, w razie gdy sam poszkodowany winien jest zaistnienia takiego wypadku lub do wypadku przyczynił się przodowy bądź bezpośredni dozór.</p>
<p>Warto również zaznaczyć, że w górnictwie zdarzają się przypadki przenoszenia wypadków zaistniałych poza pracą, np. w okresie letnim, w okresie prac rolniczych jako wypadki zaistniałe w zakładzie górniczym.</p>
<p>We wszystkich zakładach górniczych działa także społeczna inspekcja pracy kierowana przez zakładową organizację związkową. Jej podstawowe zadania określone są w ustawie o społecznej inspekcji pracy z dn. 24 czerwca 1983 r. i mają na celu zapewnienie w zakładach pracy bezpiecznych i higienicznych warunków pracy oraz ochronę uprawnień pracowniczych określonych w przepisach prawa pracy.</p>
<p>W naszym przekonaniu ten społeczny organ kontrolny jest niezbędny i stanowić może dużą, i bezpośrednią pomoc w obiektywnej ocenie i kształtowaniu prawidłowych i bezpiecznych warunków pracy. Celem osiągnięcia dalszego postępu w zakresie usprawnienia kontroli i nadzoru przestrzegania przepisów oraz zasad bezpieczeństwa i higieny pracy urzędy górnicze zawarły porozumienie w sprawie współdziałania z Federacją Związków Zawodowych Górników oraz organami społecznej inspekcji pracy w zakładach górniczych.</p>
<p>Specyfika występujących w górnictwie zagrożeń naturalnych, a także zagrożeń związanych z ruchem maszyn i urządzeń energomechanicznych, wymaga funkcjonowania także wysoko wyspecjalizowanych służb technicznych ze strony jednostek nadrzędnych nad zakładami górniczymi. Wynika to zarówno z przepisów prawa górniczego, jak i cytowanej powyżej uchwały Rady Ministrów z 1974 r.</p>
<p>Tego rodzaju branżowe służby inżynieryjno-techniczne istnieją we wszystkich gałęziach górnictwa, koordynując nie tylko działalność podległych zakładów, ale poprzez odpowiednie przedsięwzięcia techniczno-organizacyjne przyczyniają się do ograniczenia i likwidacji całego szeregu występujących zagrożeń.</p>
<p>Na tym szczeblu nadzoru powstają również programy i plany likwidacji zagrożeń oraz plany poprawy warunków pracy.</p>
<p>Chciałem przejść teraz do omówienia nadzoru państwowego, jaki sprawowany jest w górnictwie. Działalność górnicza w naszym kraju podobnie jak w innych krajach o rozwiniętym górnictwie z uwagi na specyficzne warunki pracy górniczej, a także ze względów gospodarczych i społecznych była i jest nadal normowana odrębnym systemem prawa, jakim jest prawo górnicze i przepisy wydane na jego podstawie.</p>
<p>Z mocy przepisów tego prawa oraz na podstawie dekretu z 20 października 1954 r. nadzór i kontrolę nad polskim górnictwem na terenie całego kraju sprawują specjalistyczne organy państwowe jakimi są urzędy górnicze.</p>
<p>Identyczne organy specjalistycznego nadzoru górniczego państwowego funkcjonują podobnie jak w Polsce od wielu lat również w innych krajach górniczych. Aktualnie ilość zakładów górniczych wydobywających kopaliny użyteczne, podległe przepisom prawa górniczego wynosi 361, w tym 101 kopalń podziemnych, 152 zakładów odkrywkowych i 108 zakładów górnictwa otworowego.</p>
<p>Wyższy Urząd Górniczy jako centralny organ administracji państwowej podlega premierowi. Podstawowe zadania urzędów górniczych sprowadzają się do nadzoru i kontroli w zakresie przestrzegania bezpieczeństwa i higieny pracy, prawidłowej gospodarki eksploatacyjnej złożami kopalin oraz ochrony powierzchni przed szkodami górniczymi.</p>
<p>Należy podkreślić, że nadzór i kontrola urzędów górniczych dotyczy całego procesu wydobywania kopalin, począwszy od budowy nowych zakładów górniczych, poprzez bezpieczne i zgodne z zasadami techniki prowadzenia ruchu zakładów istniejących włącznie do ich likwidacji.</p>
<p>W ramach nadzoru urzędy górnicze prowadzą wielokierunkową działalność wpływającą na bezpieczeństwo i prawidłowe prowadzenie ruchu kopalń, m.in. poprzez: rozpoznawanie i maksymalne ograniczanie występujących zagrożeń, a na tej podstawie podejmowanie decyzji o zatwierdzaniu technicznych planów ruchu.</p>
<p>Wydawania zezwoleń na oddanie do eksploatacji podstawowych obiektów i urządzeń zakładów górniczych. Wydawanie zezwoleń na nabywanie, przechowywania i używanie materiałów wybuchowych, środków i sprzętu strzałowego. Klasyfikowanie zakładów górniczych lub ich części do odpowiednich grup, kategorii, klas lub stopni zagrożenia. Zatwierdzanie osób kierownictwa i dozoru ruchu, sprawowania nadzoru nad poważniejszymi akcjami ratowniczymi. Wydawanie niezbędnych zarządzeń w przypadku zagrożenia bezpieczeństwa zdrowia i życia ludzkiego, a także wstrzymywanie ruchu zakładu górniczego lub jego części w razie stwierdzenia niebezpieczeństwa zagrażającego zakładowi, bądź zatrudnionym.</p>
<p>W ramach kontroli urzędy górnicze przeprowadzają inspekcję kopalń wg ustalonych zasad, w tym inspekcje problemowe i kompleksowe, prowadzą badania kontrolne urządzeń wyciągowych, elektrycznych i teletechnicznych, dokonują ustaleń przyczyn i okoliczności wypadków śmiertelnych, zbiorowych i z ciężkimi obrażeniami ciała oraz innych poważniejszych niebezpiecznych wydarzeń jak tąpania, zawały, pożary itp.</p>
<p>W przypadku stwierdzenia naruszenia obowiązujących przepisów kierowane są wnioski o ukaranie osób za te naruszenia do kolegiów do spraw wykroczeń lub komisji dyscyplinarnych umiejscowionych przy urzędach górniczych.</p>
<p>Należy nadmienić, że w Wyższym Urzędzie Górniczym i 15 okręgowych urzędach górniczych według stanu na dzień 1 lutego 1989 r. zatrudnionych jest 281 pracowników inżynieryjno-technicznych łącznie z osobami kierownictwa. Proszę porównać tę wielkość z ilością nadzorowanych zakładów.</p>
<p>Warto również podkreślić, że urzędy górnicze w realizacji swoich podstawowych celów w zakresie kontroli i nadzoru nad bezpieczeństwem i higieną pracy w zakładach górniczych współpracują z innymi organami zewnętrznej kontroli państwowej, jak Państwową Inspekcją Pracy, Państwową Inspekcją Sanitarną, Państwową Inspekcją Ochrony Środowiska, z Głównym Inspektorem Dozoru Jądrowego, Urzędem Dozoru Technicznego.</p>
<p>Omówię teraz krótko pozostałe zewnętrzne organy kontroli państwowej, działające w górnictwie.</p>
<p>Państwowa Inspekcja Pracy - powołana została do sprawowania nadzoru i kontroli przestrzegania prawa pracy, w szczególności przepisów i zasad bezpieczeństwa i higieny pracy ustawą z dnia 6 grudnia 1981 r. o Państwowej Inspekcji Pracy.</p>
<p>Do zakresu jej działania należą w szczególności: nadzór i kontrola przestrzegania przez zakłady pracy prawa pracy, w szczególności przepisów i zasad bezpieczeństwa i higieny pracy.</p>
<p>Analizowanie przyczyn wypadków przy pracy i chorób zawodowych, kontrola stosowania środków zapobiegających tym wypadkom i chorobom oraz udział w badaniu okoliczności wypadków przy pracy.</p>
<p>Współdziałanie z organami ochrony środowiska w kontroli przestrzegania przez zakłady przepisów o przeciwdziałaniu zagrożeniom dla środowiska.</p>
<p>Orzekanie w sprawach o wykroczenia przeciwko prawom pracownika oraz udział w postępowaniu w tych sprawach przed kolegium do spraw wykroczeń.</p>
<p>Działalność opiniodawcza zarówno w sferze legislacyjnej, projekty przepisów prawnych, jak i wykonawczych i stosowanie norm prawnych przez strony stosunku pracy. Ze względu na wyłączność urzędów górniczych w sprawie kontroli i nadzoru nad bezpieczeństwem w zakładach górniczych w porozumieniu z dnia 28 października 1982 r. pomiędzy Głównym Inspektorem Pracy i prezesem Wyższego Urzędu Górniczego, sprecyzowane zostały zadania organów państwowej Inspekcji Pracy w odniesieniu do górnictwa. Dotyczą one w szczególności przepisów o stosunku pracy, czasie pracy, urlopach, ochronie pracy kobiet, zatrudnianiu młodocianych i osób niepełnosprawnych oraz dokonywaniu ogólnej oceny warunków pracy.</p>
<p>Dotychczasową współpracę pomiędzy inspekcją pracy a urzędami górniczymi ocenić należy pozytywnie, gdyż przyczynia się ona do dalszego ograniczenia występujących źródeł zagrożeń zawodowych w górnictwie.</p>
<p>Naszym zdaniem konieczne jest dalsze doskonalenie tego współdziałania, zwłaszcza w zakresie ograniczania i zwalczania występujących czynników szkodliwych dla zdrowia w środowisku pracy górniczej, ze strony nadmiernego zapylenia, hałasu, wibracji, a także niekorzystnych warunków mikroklimatycznych. Stosunkowo duża ilość nowo powstałych w każdym roku przypadków chorób zawodowych w górnictwie z tych przyczyn świadczy o tym, że stosowana profilaktyka i aktywne środki zwalczania tych szkodliwości są wciąż jeszcze niewystarczające i nie dość skuteczne.</p>
<p>W zakresie doskonalenia systemów szkolenia i adaptacji zawodowej załóg górniczych oraz zwiększenia operatywności i skuteczności pracy zakładowych służb bhp istnieją także możliwości podniesienia dotychczasowych form współpracy na wyższy poziom.</p>
<p>W zakładach górniczych działają ponadto specjalistyczne organy państwowej kontroli zewnętrznej w oparciu o stosowne ustawy i akty normatywne jak: Państwowa Inspekcja Sanitarna, jako organ powołany do nadzoru nad warunkami higieny środowiska, higieny pracy w zakładach pracy, w szkołach i ośrodkach wypoczynku, warunkami zdrowotnymi, żywności i żywienia. Ma na celu ochronę zdrowia ludzkiego przed wpływem czynników szkodliwych lub uciążliwych, a w szczególności w celu zapobiegania powstawaniu chorób zakaźnych i zawodowych.</p>
<p>Urząd Dozoru Technicznego w sprawach przestrzegania przepisów o dozorze technicznym.</p>
<p>Państwowa Agencja Atomistyki z Głównym Inspektorem Dozoru Jądrowego w sprawach ochrony radiologicznej w zakładach pracy, stosujących źródła promieniowania jonizującego i bezpieczeństwo obiektów jądrowych.</p>
<p>Państwowa Inspekcja Ochrony Środowiska w sprawach wykonywania kontroli w zakresie ochrony środowiska oraz w sprawach bezpieczeństwa i higieny pracy, związanych z ochroną środowiska.</p>
<p>Główny Inspektor Gospodarki Energetycznej w sprawach przestrzegania przepisów i zasad przy obsłudze urządzeń energetycznych.</p>
<p>Komendant Główny Straży Pożarnych - w sprawach ochrony życia i zdrowia ludzkiego przed zagrożeniem pożarowym w zakresie powszechnie obowiązujących przepisów pożarowych na powierzchni zakładów górniczych.</p>
<p>Z uwagi na podstawowe obowiązki ustawowe w odniesieniu do zagadnień związanych z bezpieczeństwem i higieną pracy w zakładach górniczych Wyższy Urząd Górniczy zawarł stosowne porozumienia o współdziałaniu z Państwową Inspekcją Sanitarną, z Głównym Inspektorem Gospodarki Energetycznej i Głównym Inspektorem Ochrony Środowiska.</p>
<p>Wnioski: Dalszego doskonalenia wymaga działalność zakładowych służb bhp, jako organu funkcyjnego kierownika ruchu zakładu górniczego, ponoszącego pełną odpowiedzialność za stan bezpieczeństwa i higieny pracy.</p>
<p>Odnoszę to przede wszystkim do rzetelnego ewidencjonowania wypadków przy pracy, przeciwdziałania występującym zagrożeniom górniczym, bardziej skutecznego egzekwowania ustaleń i wniosków wynikających z oceny i analizy stanu bezpieczeństwa i higieny pracy w zakładzie górniczym. Ponownie powinna być przypomniana zasada o nierozdzielności problematyki produkcji od spraw bezpieczeństwa.</p>
<p>Wniosek 2. Istnieje potrzeba podniesienia na wyższy poziom dotychczasowej działalności społecznej inspekcji pracy, która jako organ związków zawodowych może w szerszym zakresie uruchomić zespoły ludzkie do bezpośredniego współdziałania na rzecz poprawy warunków pracy i ograniczania występujących źródeł zagrożenia, a także szkodliwości dla zdrowia na stanowiskach pracy.</p>
<p>Społeczna inspekcja pracy stać się może autentyczną społeczną kontrolą działania /przepraszam/ działalności zakładowych służb bhp.</p>
<p>Wniosek 3. Działalność kontrolną nad zakładami górniczymi w problematyce bhp, w tym nad zakładowymi służbami bhp powinny nadal sprawować odpowiedzialne, wyspecjalizowane służby techniczne jednostek nadrzędnych, a zwłaszcza w zakresie konsekwentnego rozliczania realizacji istniejących programów poprawy warunków bhp, ograniczania i eliminowania występujących w górnictwie zagrożeń.</p>
<p>Wniosek 4. Urzędy górnicze powinny w dalszym ciągu doskonalić metody i formy swojej działalności zmierzającej przede wszystkim do ograniczania i opanowywania podstawowych zagrożeń, poprawy bezpieczeństwa i warunków pracy oraz przestrzegania zasad prawidłowej gospodarki eksploatacyjnej zasobami przemysłowymi złóż kopalin i skutecznej ochrony powierzchni. Niezbędnym jest również wykorzystywanie przez urzędy górnicze w szerszym zakresie wyników kontroli i badań innych organów państwowej kontroli zewnętrznej, które stosownie do swego zakresu działania przyczyniają się do bezpiecznego prowadzenia zakładów górniczych i zwalczania istniejących szkodliwości i uciążliwości w środowisku pracy górniczej.</p>
<p>Wniosek piąty. W odniesieniu do wniosku strony opozycyjno-solidarnościowej w sprawie uwzględnienia postanowień zawartych w kodeksie górniczym opracowanym przez ekspertów Międzynarodowej Organizacji Pracy w Genewie w 1986 r. i ratyfikowania w związku z tym konwencji MOP nr 144 z roku 1976, 148 z roku 1977, 155 z roku [brak tekstu], 181 i 161 z roku 1985 stwierdzić należy, że podzespół górnictwa nie jest właściwy do rozstrzygnięcia w tej sprawie, konwencje te dotyczą bowiem wszystkich gałęzi działalności gospodarczej, w tym również członków spółdzielni produkcyjnych. Z tego względu ich ratyfikacja z uwzględnieniem interesów państwa powinna być rozpatrzona przez Zespół do spraw Gospodarki i Polityki Społecznej. Ponadto należy zwrócić uwagę na fakt, że konwencja nr 155, zdaniem strony koalicyjno-rządowej powinna być wyłączona z zakresu jej stosowania, w związku z artykułem 13 tej konwencji w odniesieniu do takiej działalności, gospodarczej jak górnictwo. Dopuszczalność takiego ograniczenia wynika z art. 1 wyżej wspomnianej konwencji.</p>
<p>Dziękuję za uwagę.</p>
<p><em>Przewodniczący:</em></p>
<p>Dziękuję.</p>
<p>Czy ze strony OPZZ? Nie. W związku z tym proszę o zabranie głosu pana Hansena.</p>
<p><em>Ob. Arwid Hansen:</em></p>
<p>Szanowni Państwo! Na wstępie pozwólcie kilka zdań wprowadzających. Nasze postulaty wynikają z analizy i oceny obecnej sytuacji ochrony pracy w Polsce, na tle stanu na przestrzeni 45 lat. Zawarte w naszym stanowisku postulaty stanowią treść krytyczną mówiącą o niedostatecznej realizacji ustaw i przepisów gwarantujących zatrudnionym w Polsce prawo do pracy bezpiecznej, prawo do godności człowieka w pracy, do poczucia świadomości swoich myśli, zawartych w encyklice papieskiej Laborem exercens.</p>
<p>Obejmujemy treścią tylko problemy podstawowe, adresujemy je przy tym nie tylko do określonych adresatów, co będzie miało miejsce w czasie mojego dalszego referowania spraw, ale kierujemy je do kierownictwa państwa do przewodniczącego Rady Państwa, do Marszałka Sejmu i do Prezesa Rady Ministrów. Struktura mojego wystąpienia jest identyczna, jest podmiot zagadnienia, następnie krótkie uzasadnienie i wniosek.</p>
<p>Pierwszy problem, problemy prawne. Przepisy obowiązujące w Polsce w zakresie ochrony pracy a w szczególności w zakresie przepisów bezpieczeństwa i higieny pracy wymagają uzupełnienia i wymagają nowelizacji. Przy jej realizowaniu winny być uwzględnione postanowienia zawarte w kodeksie górniczym, opracowanym przez ekspertów Międzynarodowej Organizacji Pracy o czym przedmówca wspomniał. Uważamy, że dokumenty określające stanowisko MOP w konwencjach o których była mowa, są aktualne także w dużej części dla nowelizacji przepisów w górnictwie.</p>
<p>Ponadto jako aktualną sytuację wyrażamy ostry protest wobec uchwalania przez Sejm Polskiej Rzeczypospolitej 24 lutego 1989 r. ustawy o niektórych warunkach konsolidacji gospodarki narodowej oraz zmianie niektórych ustaw. Mianowicie art. 8 tej ustawy danie Radzie Ministrów prawa do wydawania i egzekwowania zakazu kontroli i inspekcji przedsiębiorstw przez organy kontroli i inspekcji podporządkowanej naczelnym i centralnym organom administracji państwowej. Co to znaczy?</p>
<p>Zakaz ten może się dotyczyć kontroli warunków bezpieczeństwa i higieny pracy, także w górnictwie, nie mówiąc już o całej gospodarce narodowej przez Państwową Inspekcję Pracy, przez Państwową Inspekcję Sanitarną przez prokuraturę, przez Najwyższą Izbę Kontroli, przez urzędy górnicze.</p>
<p>Trudno wręcz wyobrazić sobie możliwe skutki społeczne funkcjonowania przedsiębiorstwa niepodlegającego żadnej zewnętrznej inspekcji i kontroli w zakresie bezpieczeństwa i higieny pracy.</p>
<p>Wniosek. Domagamy się natychmiastowego uchylenia w ustawie art. 8.</p>
<p>Problem następny: kompetencje i odpowiedzialność osób kierujących i realizujących zewnętrzny nadzór nad bezpieczeństwem i higieną pracy. Skuteczność oddziaływania każdego z organów zewnętrznego nadzoru i kontroli nad przestrzeganiem prawa pracy oraz przepisów i zasad bezpieczeństwa i higieny pracy zależy przede wszystkim od osobistej odpowiedzialności dyrektorów przedsiębiorstw, no i innych instytucji, od kierowników biur konstrukcyjnych, od postawy kierowników biur projektowych, technologicznych, wreszcie od decydentów inwestycji realizowanych w kraju, ale i za granicą.</p>
<p>W poważnym stopniu ta odpowiedzialność zależy od jakości kadr działających w organach zewnętrznego nadzoru. Wymaga to większej konsekwencji w egzekwowaniu ustawowych uprawnień i stosowania przez organy zewnętrznego nadzoru i kontroli nad stanem bezpieczeństwa o higieny pracy różnych sekcji przewidzianych przecież prawem wobec osób zajmujących wymienione stanowiska w przypadkach bezpośredniego zagrożenia życia i zdrowia.</p>
<p>W przypadkach lekceważenia nakazów inspektorskich lub zaleceń społecznych. Konsekwentnych postaw piętnujących kierowników, których działanie powadzi do bezpośredniego zagrożenia życia i zdrowia, oczekiwać należy od takich organów jak Państwowa Inspekcja Pracy, jak Państwowa Inspekcja Sanitarna, Generalna Prokuratura oraz prokuratury wojewódzkie, Wyższy Urząd Górniczy oraz okręgowe urzędy górnicze oraz inne organy zewnętrznego nadzoru nad bezpieczeństwem i higieną pracy.</p>
<p>Należy stwierdzić, niestety, że część kierownictwa wymienionych organów nadzoru nie wywiązuje się obecnie z nałożonych na nie zadań. Nie wykazują oni niezbędnej aktywności w zakresie pociągania do osobistej odpowiedzialności kadr kierowniczych ewidentnie zaniedbujących i lekceważących warunki pracy załóg i przedsiębiorstwach im podlegających. Łączy się to z brakiem podstawowych kompetencji niejednokrotnie merytorycznych i postawami asekuracyjno-przystosowawczymi z unikaniem konfliktów, z konserwatyzmem i biernością w zakresie - odnowy ochrony pracy. Niektórzy kierownicy tych organów otaczają się ludźmi BMW - biernymi, miernymi i wiernymi, tępiąc jednostki myślące twórczo lub choćby myślące inaczej niż oni sami.</p>
<p>Kierownicy prezentują postawy, tutaj często padało to zdanie, niestety są to postawy „betonu nomenklaturowego”. Trzymają się kurczowo popłatnych stanowisk. I jak stwierdza prasa, w tej chwili cytuję „Politykę” nr 9 z 1986 r. „pozostają w splocie uzależnień polityczno-gospodarczych uniemożliwiających działanie zgodne z ustawowymi kompetencjami i oczywiście obowiązkami”.</p>
<p>W związku z koniecznością zapewnienia organom ochrony pracy kompetentnych, wykwalifikowanych i samodzielnie myślących kadr postulujemy jako wniosek, całkowitą likwidację nomenklatury partyjnej we wszystkich stanowiskach Państwowej Inspekcji Pracy, w Państwowej Inspekcji Sanitarnej, w urzędach górniczych, w Radzie Ochrony Pracy przy Przewodniczącym Rady Państwa.</p>
<p>Postulujemy zarazem, aby Rada Ochrony Pracy przy Radzie Państwa, przy udziale Najwyższej Izby Kontroli oraz przedstawicieli związków zawodowych w roku obecnym 1989 dokonała weryfikacji pracowników, w szczególności kierownictwa organów zewnętrznego nadzoru nad bhp pod kątem respektowania przez nich przepisów ustaw regulujących działanie tych organów, zwłaszcza w zakresie tłumienia stosowania sankcji wobec winnych poważnych zaniedbań związanych z bezpieczeństwem i higieną pracy.</p>
<p>Dodatkowym instrumentem pozwalającym na uzyskanie możliwie obiektywnych, opartych na faktach danych może być przeprowadzenie wśród pracowników tych organów okresowych anonimowych badań socjologicznych oceniających pracę centralnych organów ochrony pracy. A zwłaszcza ich kierownictwa. Dane uzyskane na tej drodze mogą pozwolić dodatkowo wykrywać nieprawidłowości funkcjonowania organów ochrony pracy, no i oczywiście usprawnić ich działanie.</p>
<p>Problem trzeci - reprezentatywność i merytoryczne kompetencje Rady Ochrony Pracy przy Radzie Państwa. Skład osobowy oraz dotychczasowa działalność Rady Ochrony Pracy nie są znane społeczeństwu. Rada nie dała się poznać jako ciało efektywnie inicjujące zarówno poprawę bezpieczeństwa i higieny pracy, a także jako przewidziane to jest w związku z powołaniem, jako organ opiniujący stan działalności organów zewnętrznego nadzoru.</p>
<p>Z chwilą zakończenia kadencji obecnej Rady istnieje potrzeba podniesienia jej społecznej rangi jako kompetentnego, reprezentatywnego i aktywnego naczelnego organu doradczo-opiniującego działalność Państwowej Inspekcji Pracy i innych organów nadzoru zewnętrznego nad bezpieczeństwem i higieną pracy.</p>
<p>Wniosek. W tym celu postulujemy, aby w składzie Rady znaleźli się w dostatecznej ilości przedstawiciele niezależnych organizacji związkowych. W tym myślę szczególnie o Niezależnym Związku Zawodowym „Solidarność” oraz przedstawiciele samorządów pracowniczych.</p>
<p>Problem czwarty. Czynniki motywujące do dbałości o warunki bhp winny stać się kategorią ekonomiczną. Postulujemy stopniowe wdrażanie we wszystkich jednostkach gospodarczych metody dynamicznej oceny poziomu bezpieczeństwa i higieny pracy celem racjonalnego stosowania ekonomicznej odpowiedzialności kierownictwa i dozoru przedsiębiorstwa oraz załogi za poziom warunków pracy. System ekonomicznej odpowiedzialności winien być oparty na motywacjach ekonomicznych na tyle silnych, aby każdy pracownik administracji, każdy członek załogi, a zwłaszcza dyrektor i samorząd załogi szybko podejmowali przedsięwzięcia doraźne, no i przedsięwzięcia trwale poprawiające warunki pracy oraz wdrażali rozwiązania ergonomiczne.</p>
<p>Istotne przy tym jest, aby dynamiczne i kompleksowe kryteria oceny poziomu bezpieczeństwa i higieny pracy w przedsiębiorstwie uniemożliwiały ukrywanie złych skutków warunków pracy. Przecież dogłębna analiza tych zjawisk ujemnych, o których mówił przedmówca, ukrywanie wypadków przy pracy. Kij ma dwa końce. Jeżeli będziemy oceniać dyrektora, sztygara z ilości wypadków przy pracy, to jasnym jest ze wskaźników częstotliwości i ciężkości, że i sztygar, i dyrektor będą przymykać oczy na nierzetelność tych lekkich, średnich wypadków. Ba, jest i druga strona - będą przenosić wypadki nie tylko - jak powiedział uprzejmy pan - spoza pracy do pracy. Ale jest odwrotna sytuacja, będą przenosić i przenoszą - są badania na to naukowe, wypadków pracy poza pracę, gdyż wprowadzono przepis zrównujący odszkodowania w siedemdziesiątych latach.</p>
<p>Dlatego chodzi o to, żeby przy tych kryteriach uniemożliwić ukrywanie złych skutków warunków pracy. Myślę tutaj o tym nierejestrowaniu, o którym mówił pan, mówię o fałszowaniu pomiarów natężenia szkodliwości, mówię nawet o ukrywaniu chorób zawodowych czy pochodzenia zawodowego.</p>
<p>Dlatego niezmiernie istotnym kryterium oceny poziomu bezpieczeństwa i higieny pracy powinna być cecha powtarzalności identycznych przyczyn pośrednich i bezpośrednich, które doprowadziły do zagrożeń wypadkowych lub chorób zawodowych. Stosowane aktualnie jednostronne liczbowe mierniki oceny poziomu bhp, takie jak powiedziałem przed chwilą, ogólna liczba wypadków przy pracy albo wskaźniki częstotliwości i ciężkości wypadków przy pracy, oceniamy negatywnie.</p>
<p>Wymienione wskaźniki stosowane przez przeszło 45 lat przyczyniły się i trzeba powiedzieć wciąż przyczyniają się do nierzetelnej statystyki wypadków przy pracy - do łamania praworządności w zakresie zgłaszania i rejestracji tych wypadków, i nie tylko w górnictwie, są źródłem szkodliwej manipulacji oceniania stanu bezpieczeństwa pracy w Polsce i oczywiście hamują profilaktykę wypadków przy pracy.</p>
<p>Wniosek. Postulujemy wprowadzenie ocen przedsiębiorstwa w zakresie bezpieczeństwa i higieny pracy opartych m.in. na już wdrożonych kompleksowych przedsięwzięciach technicznych, organizacyjnych, względnie kształtujących postawy i zachowania, które zmierzają do likwidacji lub istotnego ograniczenia powtarzalnych przyczyn zagrożeń, które doprowadziły do wypadków, doprowadziły do chorób zawodowych, bądź para-zawodowych.</p>
<p>W związku z tym postulujemy, aby Ministerstwo Pracy wraz z Zakładem Ubezpieczeń Społecznych przy udziale Ministerstwa Przemysłu i Ministerstwa Finansów i Państwowej Inspekcji Pracy oraz Państwowej Inspekcji Sanitarnej w roku bieżącym opracowały koncepcję i przepisy wykonawcze oraz wdrożyły w zakładach pracy ekonomiczny system odpowiedzialności za warunki bezpieczeństwa i higieny pracy.</p>
<p>Proponujemy również, aby uchwalone zostały odpowiednie przepisy powołujące organy, które ustalać będą w oparciu o kryteria merytoryczne wysokość zróżnicowanej składki ubezpieczeniowej dla przedsiębiorstw.</p>
<p>Wnosimy także konieczność powstania uregulowań prawno-organizacyjnych, które określiłyby główną odpowiedzialność za stan warunków pracy kierownika zakładu oraz specyficzną odpowiedzialność wszystkich służb w zakładzie.</p>
<p>Problem następny, piąty. Konieczność doskonalenia badań zagrożeń wypadkowych i poprawy profilaktyki wypadków przy pracy. Wdrażanie systemu ekonomicznej odpowiedzialności za postęp w zakresie poprawy bezpieczeństwa urazowego pracy łączy się ściśle z doskonaleniem jakości rozpoznania zagrożeń wypadkowych. Skuteczna działalność profilaktyczna uzależniona jest od stałego doskonalenia analiz przed i powypadkowych, prospektywnych i retrospektywnych.</p>
<p>W Polsce od 45 lat brak jest zalecanych, ujednoliconych, zalecanych przez rząd i państwowe organy nadzoru zewnętrznego nad bhp - jednolitych metod i systematyki badań zagrożeń wypadkowych. Dzieje się tak mimo istnienia dużego, sprawdzonego w praktyce dorobku w tej dziedzinie. Uważamy, że powinny zostać dokonane zasadnicze zmiany treści i zakresu informacji w dokumentacji wypadkowej. Myślę tutaj o obowiązujących dokumentach GUS-owskich, mianowicie karcie wypadku i protokole ustalania okoliczności i przyczyn wypadku, które są sporządzanie w przedsiębiorstwie. Mianowicie chodzi o zmianę pod kątem ujawniania pośredniego sprawstwa i sprawców zagrożeń wypadkowych, tak bliskich - jak dalekich, które doprowadzają do wypadku przy pracy.</p>
<p>Zwracamy przy tym uwagę na istniejący dorobek w tej dziedzinie, zwłaszcza dokumentacji, Centralnego Instytutu Ochrony Pracy w Warszawie, który może być przydatny w wykorzystywaniu metod komputeryzacji i informacji z zakresu urazowości przy pracy.</p>
<p>Postulujemy, aby Minister Pracy wraz z Głównym Inspektorem Pracy ustalili i zalecili już w bieżącym roku stosowanie w przedsiębiorstwach, w usługach, w rolnictwie, w spółdzielczości - ramowej, jednolitej metodyki i systematyki badań zagrożeń wypadkowych wykorzystując w tym celu tzw. kompleksową systematykę gałęzi - stosowaną już przez państwowych inspektorów pracy od 1980-tych lat, a sprawdzonych w 1983 r. na badaniach około 500 wypadków śmiertelnych w Polsce.</p>
<p>Szósty problem - rezerwy oddziaływania bhp od strony organów wymiaru sprawiedliwości.</p>
<p>Oceniamy negatywnie dotychczasowe współdziałanie prokuratury z Państwową Inspekcją Pracy i Państwową Inspekcją Sanitarną na rzecz ujawniania, a potem likwidowania rzeczywistych przyczyn zagrożeń, które doprowadziły do wypadków, do katastrof, a niekiedy znacznej ilości chorób zawodowych i wypadków śmiertelnych. Do przyczyn tych należy przede wszystkim jaskrawe naruszenie przez kierownictwo zakładów obowiązujących przepisów i zasad bezpieczeństwa i higieny pracy.</p>
<p>Radykalnej zmiany wymaga tak stosunek jak i merytoryczna działalność organu wymiaru sprawiedliwości w stosunki do pośrednich sprawców zagrożeń zawodowych, tych bliskich i tych dalekich. Sprawców, którzy swoimi decyzjami swoim postępowaniem albo brakiem tychże decyzji i brakiem tego postępowania doprowadzili do powstania niebezpiecznych zagrożeń wypadkowych, które niekiedy wywoływały zbiorowe wypadki śmiertelne i katastrofy.</p>
<p>Obecny stan nadzoru prokuratorskiego oraz działalność sądów nie sprzyjają profilaktyce urazowości zawodowej. Wyroki skazujące w tego typu sprawach są bardzo rzadkie. Niejednokrotnie pomija się w nich odpowiedzialność pośrednich sprawców zagrożeń, co ewidentnie szkodzi profilaktyce wypadków przy pracy.</p>
<p>Wniosek. Istnieje społeczna i merytoryczna potrzeba opracowania doraźnego i długoterminowego programu doskonalenia działalności organów sprawiedliwości w dziedzinie nadzoru nad realizacją ustawodawstwa, ochrony pracy, w szczególności wypadkoznawstwa.</p>
<p>Dlatego też postulujemy, aby Prokurator Generalny przy udziale specjalistów z zakresu wypadkoznawstwa opracował program działań organizacyjnych doskonalących umiejętności praktyczne prokuratorów w zakresie autonomicznego, efektywnego udziału organów wymiaru sprawiedliwości w profilaktyce wypadków przy pracy.</p>
<p>Należy spowodować, by już w najbliższym czasie, w każdej wojewódzkiej prokuraturze działał prokurator specjalista i konsultant w zakresie przeprowadzania śledztwa powypadkowego, będący doradcą dla innych prokuratorów w dziedzinie ujawniania pośredniego sprawstwa zagrożeń wypadkowych.</p>
<p>Problem 7, który chcemy wnieść tutaj pod obrady. Wpływ administracyjnej służby bhp na działalność dozoru i na postawy załóg w zakresie poprawy warunków pracy.</p>
<p>Naszym zdaniem niezbędne jest stałe doskonalenie działania około 20 tysięcznej kadry administracyjnej służby bhp w kraju, działającej w przedsiębiorstwach, na rzecz kształtowania przez nią postaw dozoru oraz dokonywania wnikliwych kontroli warunków pracy.</p>
<p>W tym celu uważamy za konieczne zniesienie nomenklatury wśród kadr kierowniczych służ bhp, a następnie dokonania weryfikacji istniejących kadr administracyjnej służby bhp pod kątem wiedzy merytorycznej i umiejętności wykorzystania jej w praktyce, a także postawy zgodnej z funkcją zawodową.</p>
<p>Postulujemy także zagwarantowanie możliwości oceny działań członków nadzoru, kierownictwa przez służby bhp.</p>
<p>Podporządkowanie służby bhp wyłącznie naczelnemu dyrektorowi przedsiębiorstwa jako specjalistycznej służby przedsiębiorstwa.</p>
<p>Objęcie administracyjnej służby bhp siatką i warunkami płac identycznymi jak służby specjalistyczne przedsiębiorstwa.</p>
<p>Wprowadzenie obowiązkowego, okresowego doskonalenia zawodowego prowadzonego pod nadzorem Centrum Nauczania i Doskonalenia Kadr przy Ministerstwie Pracy. Domagamy się też, aby pracownicy tej służby mieli prawo zrzeszania się w ramach organizacji terytorialnej lub branżowej celem systematycznego podnoszenia kwalifikacji oraz obrony własnych interesów zawodowych w celu wzmocnienia niezależności pracowników służb, o których mowa proponujemy, aby zwalnianie lub przenoszenie inżynieryjno-technicznego personelu tych służb występowało jedynie za zgodą rady pracowniczej przedsiębiorstwa.</p>
<p>Wniosek. W związku z tym postulujemy wprowadzenie zmian w uchwale nr 36 Rady Ministrów z dnia 1 lutego 1974 r., które umożliwią zatrudnienie na stanowiskach administracyjnych służby bhp w przedsiębiorstwach wyłącznie osób w pełni kompetentnych, odpowiednio wykwalifikowanych i właściwie opłacanych.</p>
<p>Nowe przepisy powinny podporządkować wymienione służby wyłącznie kierownikowi przedsiębiorstwa.</p>
<p>Postulujemy również rozszerzenie paragrafu 1 pkt 2 tej uchwały o zapis: „zwalnianie lub przenoszenie na inne stanowisko inżynieryjno-technicznych pracowników administracyjnej służby bhp może dokonywać się wyłącznie za zgodą rady pracowniczej przedsiębiorstwa, w którym są oni zatrudnieni.</p>
<p>Wreszcie 8 problem. Nauczanie bezpieczeństwa i higieny pracy oraz ergonomii w szkolnictwie zawodowym wszystkich szczebli oraz okresowe doskonalenie w tym zakresie dyrektorów i nadzoru.</p>
<p>Posiadanie przez wszystkich uczestników procesu produkcyjnego wiedzy i umiejętności praktycznego postępowania w dziedzinach bezpieczeństwa i higieny pracy oraz ergonomii, oczywiście odpowiedniego do zakresu ich obowiązków, stanowi ustawową konieczność i wymóg.</p>
<p>Konieczność ta pozostaje jednak do chwili obecnej w znacznej mierze niezrealizowana.  W szkolnictwie zawodowym wszystkich szczebli przepisy te są bagatelizowane. Nie stosuje się powszechności nauczania bhp w szkołach zawodowych. Metody nauczania nie są dostosowane do celów nauczania i możliwości i potrzeb odbiorców. Treści programów są zdezaktualizowane. Merytoryczny poziom pomocy dydaktycznych często jest niewłaściwy, a ich ilość - tych pomocy jest niewielka.</p>
<p>Stwierdzamy od wielu lat brak przygotowanej kadry wykładowców dla wszystkich szczebli nauczania. Sprawdziany wiedzy po kursach bhp-owskich prowadzonych dla kadr kierowniczych i dozoru mają często charakter formalny, a niejednokrotnie fikcyjny. Wszystkie te czynniki prowadzą do deprecjacji problemu warunków pracy w szkoleniu i w nauczaniu.</p>
<p>Stąd wniosek postulujemy, aby ministrowie pracy, edukacji, przemysłu przy udziale innych zainteresowanych instytucji i organów opracowali w latach 1989 - 1990 organizacyjno-programowe zadania w zakresie szkolenia i doskonalenia wiedzy na temat bhp i ergonomii, proponujemy także wyasygnowanie dodatkowych środków na ten cel z budżetu państwa.</p>
<p>I wreszcie problem dziesiąty - problem złego stanu ochron osobistych. Jest to zagadnienie poruszane bodajże na wszystkich posiedzeniach gdzie bhp jest omawiane, a więc chodzi i o administrację, chodzi o ruch związkowy, chodzi o wszystkie, wszystkie niemal instytucje zajmujące się ochroną pracy. Alarmujący stan produkcji zaopatrzenia załóg w ochrony osobiste został ponownie w całej rozciągłości potwierdzony na posiedzeniu niedawnym, Rady Ochrony Pracy mianowicie w lutym tego roku. Stan zaopatrzenia zgodnego z obowiązującymi normami, obowiązującymi w tym zakresie przepisami pracowników niezbędnych dla bezpieczeństwa pracy sprzęt ochronny, w tym oczywiście odzież ochronną i roboczą jest od lat niedostateczny. Wpływa to na powstawanie wypadków przy pracy i chorób zawodowych. Powoduje nie tylko straty wynikające z utraty zdrowia, czy nawet życia pracujących, ale i straty ekonomiczne, wynikające z ograniczenia wydajności, z poważnego pogorszenia jakości pracy w wielu branżach krańcowa zła jakość wielu asortymentów ochron osobistych wzmaga ryzyko uszkodzeń zawodowych.</p>
<p>Podejmowane na przestrzeni dziesiątków lat decyzje i działanie władz państwowych w zakresie uruchamiania właściwej ilościowo i jakościowo krajowej produkcji tych ochron były niekonsekwentne i nigdy nie przyniosły dostatecznych efektów. Niska jakość różnych ochron wymienię tutaj rękawice, okulary, ochrony głowy, ochrony twarzy, obuwia, ochron słuchu itd., itd. powodowały i powodują ogromne straty ekonomiczne. Alarmujące jest zestawienie, że wydatki na cele ochron osobistych od wielu, wielu lat znacznie przekraczają wydatki na przedsięwzięcia służące trwale poprawie warunków pracy w przedsiębiorstwach.</p>
<p>Wniosek. Postulujemy, aby odpowiednie władze państwowe uwzględniając doświadczenia wynikające z dotychczasowych rozwiązań problemu ochron osobistych, opracowały program ostatecznego, pozytywnego rozwiązania tej sprawy tak, aby przynajmniej obowiązujące przepisy w tym zakresie mogły być realizowane. Należało zapewnić niezbędne moce produkcyjne, surowce i materiały oraz stworzyć mechanizmy ekonomiczne pozwalające na priorytetowe traktowanie problemu zaopatrzenia załóg w środki ochrony osobistej.</p>
<p>Chciałbym dodać, że część ochron osobistych na pewno nie jesteśmy w stanie wyprodukować. W tej sytuacji jeżeli zagraża tam bezpośrednio to życiu i zdrowiu załóg należy importować te ochrony.</p>
<p>Dziękuję za uwagę.</p>
<p><em>Przewodniczący:</em></p>
<p>Jeszcze może gwoli uzupełnienia pan Glapiński tylko króciutko, a potem proponowałbym przerwę na obiad, z tym że przed przerwą na obiad musimy się umówić co do następnego terminu. Mamy tu trzy propozycje terminów.</p>
<p>Proszę pan Glapiński.</p>
<p><em>Ob. Andrzej Glapiński:</em></p>
<p>Ponieważ w tym temacie powiedzieliśmy już sporo, dodam jedynie trzy wnioski, jako konkretne propozycje mające na celu usprawnienia działań, które były dotychczas referowane.</p>
<p>Po pierwsze należy jednoznacznie aktem prawnym określić podział kompetencji pomiędzy Państwową Inspekcją Pracy i urzędami górniczymi w zakresie sprawowania nadzór nad zakładami górniczymi.</p>
<p>Drugie: Wyższy Urząd Górniczy powinien być podporządkowany tak jak Państwowa Inspekcja Pracy przewodniczącemu Rady Państwa.</p>
<p>Trzecie: Należy zlikwidować kolegia do spraw wykroczeń przy urzędach górniczych i wprowadzić na wzór Państwowej Inspekcji Pracy system orzeczeń karno-administracyjnych o nałożeniu grzywny.</p>
<p>Pragnę dodać, że wygłoszony przez dr Hansena referat i to co przed chwilą powiedziałem, stanowi uszczegółowienie wypowiedzi panów Krywulko i Grockiego zaprezentowanych w dniu 20 lutego.</p>
<p>Prosimy zatem o łączne traktowanie poruszonych w tych czterech wystąpieniach zagadnień.</p>
<p>Dziękuję bardzo za uwagę.</p>
<p><em>Przewodniczący:</em></p>
<p>Dziękuję.</p>
<p>Są to terminy jutrzejszy dzień sobota, i niestety następny piątek i sobota. To są najbardziej dostępne terminy, w których tutaj jest miejsce, technicznie to można przeprowadzić.</p>
<p>Proponowałbym do uzgodnienia wspólnych terminów ewentualnie.</p>
<p><em>Ob. Jarosław Szczepański:</em></p>
<p>To znaczy jeszcze uwaga, że to są terminy możliwości posiedzeń tu w tym budynku ewentualnie gdzieś może u was na przykład?</p>
<p><em>Ob. M. Gustek:</em></p>
<p>Przepraszam bardzo czy strona solidarnościowa ma jakieś konkretne propozycje, czy to uzależnione jest od sali?</p>
<p><em>Przewodniczący:</em></p>
<p>Tak.</p>
<p>W pozostałych dniach jest po 4 - 5 zespołów dziennie.</p>
<p><em>Ob. Gustek:</em></p>
<p>Ja proponuję ze strony grupy tutaj koalicyjno-rządowej piątek 10, to jest i ja myślę, że kolego Pietrzyk my to skończymy w piątek. Naprawdę, bo to przechodzi ludzkie pojęcie. Ja bym naprawdę sugerował, żebyśmy to skończyli.</p>
<p>Można tutaj jeszcze przygotować 365 referatów, a potem nad tym i tak ktoś musi siedzieć, żeby tworzył akty prawne. Powiedzmy sobie krótko w tym temacie jesteśmy za zmianą tego, tego i tego - podpisujemy i do przodu.</p>
<p><em>Przewodniczący:</em></p>
<p>Ja też tak myślę, że przy odrobinie cierpliwości może w ten piątek nam się uda. Z tym że akurat według tego co ja wiem, że ten czas jest w miarę możliwości tak równo zabierany przez różne strony, tylko strona OPZZ tego czasu najmniej zużyła, bo jest w mniej licznym składzie i to może dlatego.</p>
<p>Jeżeli chodzi o uzgodnienie może tego terminu, to prosiłbym pana Morica, czy ten piątek 10 - by odpowiadał?</p>
<p><em>Ob. R. Moric:</em></p>
<p>Uważam, że dlatego mniej czasu zużyliśmy ponieważ mamy ściśle sprecyzowane o co nam chodzi, mówimy tu w punktach i nie rozgadujemy się, nie motywujemy tego. Nam się wydawało, że siedzimy w gronie fachowców górniczych.</p>
<p>Jeżeli chodzi o termin posiedzenia, prawdę mówiąc jest to termin dosyć odległy. Nas by prędzej urządzał termin środa-czwartek. Jeżeli można mnie się wydaje, że nie musimy być związani z tą salą, że możemy... ewentualnie nasze posiedzenia mogą odbywać się gdzieindziej.</p>
<p>Oczywiście, jeżeli drugie strony będą się upierały przy piątku to przyjmiemy to.</p>
<p><em>Przewodniczący:</em></p>
<p>To jak panie przewodniczący Gustek, piątek?</p>
<p><em>Ob. Gustek:</em></p>
<p>Piątek, możemy i czwartek, może nawet i 8 jest dzień kobiet. Tylko mówię, żeby wybrać taki dzień, żeby wszystkim odpowiadał.</p>
<p><em>Przewodniczący:</em></p>
<p>Nam piątek odpowiada - 10-tego.</p>
<p><em>Ob. Gustek:</em></p>
<p>Nam też odpowiada.</p>
<p><em>Przewodniczący:</em></p>
<p>Wobec tego niech będzie 10-tego. Dziękuję.</p>
<p>Obecnie ogłaszam przerwę na spożycie obiadu.</p>
<p>Dziękuję.</p>
<p>Smacznego.</p>
<p>/Przerwa./</p>
<p></p>
<p>/Po przerwie./</p>
<p><em>Przewodniczący:</em></p>
<p>Nasza strona też chce teraz odczytać oświadczenie i żeby ono zostało przyjęte do protokołu.</p>
<p>Warszawa 3 marca 1989 r. Strona „Solidarności” w zespole górniczym oświadcza, że drastyczny wzrost cen w trakcie obrad, stawia obrady w wyjątkowo niekorzystnym świetle. Podobną rolę pełnią również uchwalane przez Sejm ustawy. Protestujemy szczególnie przeciwko artykułowi 8 ustawy o konsolidacji gospodarki narodowej, w wyniku którego w kopalniach warunki bezpieczeństwa pracy mogą ulec drastycznemu pogorszeniu. Uważamy, iż krajowi potrzebny jest spokój, zaś działania rządowe podczas obrad Okrągłego Stołu przy czym ze szczególnym naciskiem podkreślamy tu uderzenie w poziom życia ludności i nie służą ani spokojowi, ani zaufaniu, Jako przedstawiciele załóg górniczych zrzeszonych w NSZZ „Solidarność” chcemy porozumienia i skutecznego rozwiązania nabrzmiałych problemów górnictwa i kraju.</p>
<p>Za zespół górniczy NSZZ „Solidarność” A. Pietrzyk.</p>
<p>Dziękuję.</p>
<p>Czy w temacie bezpieczeństwa i higieny pracy ktoś chce zabrać głos?</p>
<p><em>Ob. M. Gustek:</em></p>
<p>Jeżeli można panie przewodniczący, prosiłbym, aby zabrał w tej sprawie głos z naszej strony pan prof. Lipowczan.</p>
<p><em>Prof. Lipowczan Adam:</em></p>
<p>Jestem ekspertem w grupie koalicyjno-rządowej. Ja nie będą polemizował z wystąpieniem pana dr Hansena, którego wysoce cenię i mogę powiedzieć, że na pracach pana dr Hansena uczyłem się także ja zagadnień związanych z ochroną pracy. Stąd moje zdziwienie, że fachowiec tej klasy nie zadał sobie trudu, aby przyjrzeć się jak wygląda organizacja zagadnień ochrony i bezpieczeństwa pracy w górnictwie.</p>
<p>Ponieważ to co przedstawił nam w bardzo obszernym i w większości zgodnym także z moim odczuciem wystąpieniu jest w znacznej mierze słuszne niewątpliwie w wymiarze kraju, ale na pewno nie w wymiarze górnictwa. Wymagałoby to no przejścia punkt po punkcie, ale ponieważ pan dr Hansen także nie posłużył się ilościowym ujęciem problemu, ja przytoczę tylko dwa przykłady, które niech zilustrują tę sytuację. Postulował pan między innymi - ażeby rozbudować dokumentację związaną z oceną wypadków. Otóż w górnictwie od 15 lat ta dokumentacja jest rozbudowana mniej więcej 8-krotnie do tych dokumentów, które pan był uprzejmy wymienić i badania socjologiczne prowadzone w górnictwie węgla kamiennego w tym temacie dały wynik, że to co nazywamy ukrywaniem wypadków przy pracy, jest spowodowane między innymi tym, a nawet nie między innymi, a przede wszystkim tym, że rozbudowana jest niezwykle dokumentacja wypadków przy pracy i sposób przeprowadzania dochodzeń powypadkowych, które chyba w żadnym innym przemyśle nie są tak drobiazgowe i precyzyjne jak właśnie w górnictwie.</p>
<p>Również konsekwencje, które ponoszą z tego tytułu osoby, którym udowodniono wpływ na okoliczności powstania wypadku są znacznie ostrzejsze niż gdziekolwiek indziej. Ja nie jestem upoważniony do twierdzenia, czy to wystąpienie kwalifikowało się do Okrągłego Stołu, czy tego naszego górniczego, czy też na wyższy szczebel, bo takie mam moje osobiste odczucie, ale nie jest to rolą eksperta. Natomiast chciałbym powrócić do tematu, który był poruszony w drugim dniu naszego spotkania przez pana Krywulko, a który... diametralnie inne ujęcie znalazło się w opracowaniu pana dr Hansena. Mianowicie w pierwszym wypadku postulowano, ażeby służby bhp z kopalni wyprowadzić, natomiast pan dr Hansen postulował, ażeby służby bhp podporządkować naczelnemu dyrektorowi co zresztą od ponad 15 lat ma miejsce przez krótki okres było rzeczywiście inaczej, ale przedtem także służby bhp podlegały dyrektorowi kopalni czy dyrektorowi przedsiębiorstwa górniczego.</p>
<p>Stąd trudno jest zająć właściwą pozycję, właściwie się ustosunkować do tej propozycji. Są to dwie sprzeczne - dwa sprzeczne wnioski. Natomiast jeżeli jednak przyjąć podjąć dyskusję na ten temat, to proponowałbym, ażeby spojrzeć na rolę służb bhp w kopalni od strony funkcji, które te służby pełnią. Badania, które prowadzi instytut, w którym mam przyjemność pracować, wykazaliśmy takich funkcji 7 i co najmniej 5 z nich ja zaraz je wymienię - pięć z tych funkcji wiąże się z niewątpliwą podległością kierownikowi kopalni, czy dyrektorowi kopalni.</p>
<p>Jako pierwszą funkcję wyróżniamy inicjowanie i koordynację działań profilaktycznych, głównie w zakresie wykonywania poleceń organów nadzoru i kontroli. Pan prof. Zygadłowicz obszernie przedstawił służby, które zajmują się kontrolą niezależną od kopalni, które zajmują się kontrolą środowiska pracy w kopalni. Ja jeszcze dodam, że od 1978 roku w strukturze Wspólnoty Węgla Kamiennego obecnie przy przedsiębiorstwach funkcjonują jeszcze środowiska - laboratoria badań środowiskowych, które także taką funkcję kontrolną z ramienia dyrektora przedsiębiorstwa pełnią.</p>
<p>Drugą funkcją jest udział w sprawnym przeprowadzeniu akcji wypadkowej, Ja nie mówię o kierowaniu, a sprawnym przeprowadzeniu akcji wypadkowej. Trzecią funkcją są dochodzenia powypadkowe, czwartą koordynacja rozpoznania parametrów środowiska pracy, piąte planowanie i programowanie oraz rozprowadzanie środków ochrony pracy, szóste szkolenie, planowanie, szkolenia rozpowszechnienie środków propagandy bhp i wreszcie na siódmym miejscu statystyka wypadków i chorób zawodowych.</p>
<p>Jak z tego widać jeżeli obecne umiejscowienie służb bhp uznałoby się za nieprawidłowe, to gdyby doszło do wyłączenia ich z funkcji kopalni, to dyrektor kopalni i tak nie będzie miał innego wyjścia, tylko będzie musiał od razu odtworzyć służby pod tą czy inną nazwą, ponieważ funkcje, które one spełniają są bezpośrednio związane z prawidłowym wykonywaniem zadań technicznych i organizacyjnych kopalni.</p>
<p>Dziękuję.</p>
<p><em>Przewodniczący:</em></p>
<p>Czy pan Moric ze swojej strony daje komuś głos?</p>
<p><em>Ob. R. Moric:</em></p>
<p>Tak, dziękuję za przywołanie mnie do tablicy. Oczywiście damy też głos.</p>
<p>Proszę Państwa! Problem związany ze zwalczaniem szkodliwości w pracy z ochroną pracownika w czasie procesu pracy jest tematem, który jako związkom zawodowym leży nam głęboko na sercu. Chcę powiedzieć to z naszej inicjatywy, przy naszym udziale rozwija się ruch społecznej inspekcji pracy, który w sposób pod kątem... patrząc przez pryzmat pracownika, dokonuje kontroli warunków pracy w zakładach pracy.</p>
<p>Wiemy, że jest cały szereg instytucji powołanych do kontroli warunków bezpieczeństwa pracy, cały szereg instytucji, które w sprawach bezpieczeństwa pracy podejmuje stanowiska. Jedną z takich najbliżej związanych, najbliżej stojących przy człowieku pracy w kopalni jest to służba bhp kopalniana. Jej usytuowanie budzi też nasze wątpliwości, to znaczy nie tyle, że jest ona w zakładzie pracy, ona tam powinna być i oby jak najbliżej miejsca pracy, ale podległość - naszym zdaniem - może i nie całej służby bhp, ale przynajmniej kierownika tej służby bhp, podległość aparatowi administracyjnemu w zakładzie pracy powoduje nieraz, że ta służba nie może być kierowana i nie jest kierowana w sposób należyty.</p>
<p>Biorąc pod uwagę, że pracownicy tej służby biorą udział w kolegiach powypadkowych i w jakiś sposób decydują o winie czy współwinie poszczególnych osób w przypadkach wypadków w pracy zaistniałych, rodzi się naszym zdaniem konieczność, aby przynajmniej osoba nadzorująca tę służbę nie była bezpośrednio wynagradzana w zakładzie pracy, który nadzoruje i nie była podległa służbowo kierownikowi nawet zakładu.</p>
<p>Uważamy, że o ile pozostanie ten system zarządzania jaki jest w tej chwili, jakim są przedsiębiorstwa wielozakładowe, szef tej służby bhp w kopalni powinien być pracownikiem etatowym tego przedsiębiorstwa wielozakładowego. Podlegać pod pion techniczny w przedsiębiorstwie wielozakładowym. Jednocześnie swoje funkcje spełniać na terenie kopalni, zakładu pracy. Byłbym on czymś w rodzaju, w naszej koncepcji, takim inspektorem technicznym do spraw BHP, w danej kopalni. Takie jego usytuowanie pozwoliłoby mu w sposób taki niezawisły kierować pracownikami pozostałymi inspektorami bhp, którzy byliby już pracownikami kopalni.</p>
<p>Można by oczywiście - rozważaliśmy ewentualnie koncepcję, żeby wszyscy pracownicy służb bhp pracowali na szczeblu przedsiębiorstwa wielozakładowego, ale spowodowałoby to nadmierne rozbudowanie tej struktury etatowo, dlatego uważam ją za niecelową.</p>
<p>Jeżeli chodzi o sprawy związane z prawami kolegiów przy urzędach górniczych, które orzekają o winie i karze zgadzamy się tutaj z propozycją i z wątpliwościami strony solidarnościowo-opozycyjnej, że takie usytuowanie stwarza niejako i prokuratora, i tego kto wnosi oskarżenie, bo z reguły są do urzędy górnicze, w roli i prokuratora, i sędziego niejako w jednej osobie. Jest to oczywiście rozwiązanie przyjęte, było przyjęte, było pomyślane w ten sposób, że kolegia do spraw wykroczeń, te ogólne, nie mają odpowiedniego, merytorycznego przygotowania do rozstrzygania nieraz bardzo takich technicznych, bardzo skomplikowanych i specyficznych zagadnień górniczych, tym niemniej teraz w dobie, kiedy sprawa sądownictwa się u nas polepsza i ogólna jest tendencja do oddawania wszelkich praw spornych, wszelkich spraw, które rozstrzygają o winie i karze, pod niezawisłe organa, przychylamy się do tego stanowiska, że należałoby to przekazać do kolegiów ogólnych, gdzie oczywiście należałoby w tym momencie utworzyć odpowiednie wyspecjalizowane piony.</p>
<p>Tyle wstępnie. Dziękuję bardzo.</p>
<p><em>Przewodniczący:</em></p>
<p>Dziękuję.</p>
<p><em>Ob. M. Gustek:</em></p>
<p>Jeżeliby można prosić panie przewodniczący o głos dla pana Zygadłowicza.</p>
<p><em>Przewodniczący:</em></p>
<p>Może przed zabraniem głosu, Wiktor Krywulko, bo jako że trochę wcześniej ta kolejka była.</p>
<p><em>Dr Wiktor Krywulko:</em></p>
<p>My tutaj wyraziliśmy takie jak gdyby zdanie, to znaczy nie wyraziliśmy tego w naszym referacie, że my chcemy odizolować służby bhp od zakładów pracy, tego w referacie naszym nie było, ja tylko powiedziałem to przed kamerami telewizyjnymi, a mamy na względzie, mieliśmy na względzie i mamy cały czas słowo odizolowanie w sensie wykonawczym. Kompetencji wykonawczych, w sensie tym, że większa odpowiedzialność służb bhp i poszczególnych pionów itd., które by się tymi sprawami zajmowały, a nie jak gdyby odizolowanie całkowite od zakładu pracy i zdjęcia odpowiedzialności z dyrektora naczelnego czy też technicznego, jak aktualnie tam jest różnie usytuowane.</p>
<p>My obstajemy przy swoim stanowisku, że odpowiedzialność główna i podstawowa ciąży na dyrektorze naczelnym, nigdy nie technicznym i on osobiście odpowiada za sprawy bhp na zakładzie pracy. Poza tym w związku z referatem pana Zygadłowicza to jesteśmy zgodni co do tego, że przepisy w górnictwie są rzeczywiście wspaniałe, ale teraz chodzi o sprawę ich realizacji.</p>
<p>Wszystkie punkty, któreśmy tu mamy wymienione w naszym referacie, pana Hansena są poparte dowodami, faktami, badaniami i tak to niestety w górnictwie wygląda. Wygląda to tak, jak my tutaj wnosimy. Jest to nie realizowane, jest to nie przestrzegane, a wręcz jest to spychane ze szczebelka na szczebelek, ludzie są tam nieodpowiedzialni, nie mówię, że wszyscy gremialnie, ale jest masa ludzi niekompetentnych, którzy się zajmują sprawami bhp, głównie na zakładzie pracy wygląda to w ten sposób, że jest to - przepraszam za wyrażenie - ale jest to śmietnik ludzi zdegenerowanych na innych stanowiskach, którzy znajdują zatrudnienie w wydziale bhp. Tak to niestety wygląda i to na razie tyle co chciałem wnieść do tej sprawy.</p>
<p><em>Przewodniczący:</em></p>
<p>Proszę panie przewodniczący Gustek.</p>
<p><em>Ob. Gustek:</em></p>
<p>Jeżeli można prosić, to bym prosił pana Zygadłowicza.</p>
<p><em>Ob. Zygadłowicz:</em></p>
<p>Ja na samym wstępie chciałem bardzo ostro zaprotestować przeciwko gołosłownym stwierdzeniom w referacie, dr Hansena. Ja się czuję osobiście urażony jako członek kierownictwa wyższego urzędu górniczego, że w ten sposób zupełnie bez żadnych dowodów rzuca się na nas kalumnie. To nie jest sposób na to, żebyśmy w ten sposób prowadzili dyskusję. To jest rzecz pierwsza.</p>
<p>Rzecz druga referat, który wysłuchaliśmy, pana dr Hansena jest oczywiście bardzo ciekawy i pouczający, niemniej jednak, ja jeszcze raz potwierdzam, że byłoby nam bardzo ogromnie miło usłyszeć, gdyby pan doktor był taki dobry i przynajmniej sprawdził na jednej z kopalń jak wygląda organizacja służb bhp i ochrony pracy w kopalniach, przynajmniej połowa z tego referatu musiałyby wtedy ulec zasadniczej zmianie. Ja tu chciałem podkreślić że przykładowo nomenklatury w służbach bhp nie ma już od kilku lat, żadne wymogi nomenklatury w służbach bhp nie obowiązują.</p>
<p>To jest następna sprawa - skoro jestem przy głosie chciałem również zająć stanowisko odnośnie wyciągania przez nas w szczególności przez urzędy górnicze, których jest to obowiązkiem ustawowym, konsekwencji za naruszanie przepisów. Jest to przez nas wykonywane jako sporządzanie wniosków do kolegiów do spraw wykroczeń i komisji dyscyplinarnych, które są umiejscowione przy naszych urzędach, ale ławnicy tych komisji wybierani są spośród pracowników przemysłu, jak również spomiędzy członków i działaczy związków zawodowych. Ja uważam za zupełnie niewskazane to, co tu przewodniczący Moric proponował, ażeby kolegia do spraw wykroczeń, ogólne zajmowały się sprawami wykroczeń górniczych. Są to zupełnie inne wykroczenia, czy w tym samym kolegium, w którym będą kogoś złodzieja kieszonkowego karać, w tym samym ma górnik ciężko pracujący być karany? Za to, że naruszył przepis bezpieczeństwa?</p>
<p>To urąga godności górnika, po to są odrębne kolegia do spraw wykroczeń i odrębne komisje dyscyplinarne.</p>
<p>Dziękuję.</p>
<p><em>Przewodniczący:</em></p>
<p>Dziękuję.</p>
<p><em>Ob. Gustek:</em></p>
<p>Panowie przewodniczący, można jeszcze dyskutować dużo na ten temat, ale ja uważam, że jesteśmy tu w tej sprawie akurat bardzo zbieżni wszyscy, to znaczy wszyscy jesteśmy za tym, żeby bezpieczeństwo pracy w górnictwie było lepsze. To jest podstawowa sprawa.</p>
<p>Druga sprawa istnieje cała gama przepisów różnego szczebla, które od nas wszystkich wymagają udoskonalenia. Z zaciekawieniem wysłuchałem referatu pana prof. Hansena, tam jest też parę spraw zbieżnych z naszym stanowiskiem. Oczywiście ja z góry nie chciałbym tutaj na „stolik” górniczy wkładać spraw bardzo wysokich. Nie wiem czy to akurat jest tutaj... prokuratorskich, tej przy Radzie Państwa, komisji, czy rady. Ja mam taką konkretną propozycję. I w zasadzie to według mnie, moich odczuć to co dotyczy spraw górnictwa i górników to tu do tej sprawy jesteśmy zgodni. Żeby może powołać grupę redakcyjną i żeby grupa redakcyjna nam zrobiła króciutki czy krótkie stanowisko, które byśmy mogli wszyscy trzej podpisać, a te sprawy referowane tu przez poszczególne branże górnicze i przez poszczególne czy federacje związkowe czy stronę opozycyjną, przedłożyć i dać to jako pakiet spraw do rozpatrzenia - jako nasze stanowisko do rozpatrzenia przez głównie Ministerstwo Pracy i Polityki Socjalnej, bo to głównie tam te sprawy dotyczą, żeby one biegły już w normalnym trybie, bo taki będzie prawdopodobnie skutek wszystkich naszych domówionych i nawet niedomówionych spraw.</p>
<p>Taka jest moja konkretna propozycja i ze swojej strony, ze strony tutaj koalicyjno-rządowej do tego zespołu redakcyjnego proponuję pana Zygadłowicza, prof. Lipowczana i pana Rembierza.</p>
<p><em>Przewodniczący:</em></p>
<p>Jeszcze przedtem proszę o zabranie głosu pana Hansena.</p>
<p><em>Ob. Hansen:</em></p>
<p>Uważam propozycje przed chwilą przewodniczącego strony rządowo-koalicyjnej za bardzo rozsądną i słuszną. Mianowicie - trzeba zdawać sobie sprawę, proszę państwa, omawiając problem warunków pracy załóg, a więc problem życia i zdrowia nie tylko ich, ale i bytu rodzin, że omawiamy szczególne zagadnienie i nie możemy potraktować je tak jak czasami to bywa na prezydiach rządu.</p>
<p>I należałoby zdawać sobie też sprawę - że żaden z dotychczas istniejących „stołów” i „stolików” problemu bezpieczeństwa i higieny pracy w Polsce nie podniósł. Jedyną okazją było, że tu, właśnie u państwa sprawa została postawiona. I ja uważam, że to jest rzecz naturalna, bo górnictwo nie może iść wprzód bez bezpieczeństwa i higieny pracy. Tak samo zresztą i energetyka. To są m.in. te dwie branże, które są ze sobą zespolone nierozerwalnie.</p>
<p>Dlatego też z całą świadomością wiemy, że szereg zagadnień jak gdyby przerasta zainteresowanie strony branżowe - przepraszam, że powiem - wąskobranżowej górnictwa. I górnictwa skalnego i innego, i węglowego.</p>
<p>Ale popatrzmy na te sprawy w płaszczyźnie ogólnopaństwowej. W sprawie dotyczącej nie tylko tej poważnej, półmilionowej przeszło kadry górników, ale w skali 10 - 12 milionów zatrudnionych.</p>
<p>Dlatego proszę uprzejmie do tych zagadnień, które zostały poruszone w imieniu NSZZ „Solidarność” podchodzić właśnie w kontekście - powiedziałbym - wszystkich zatrudnionych.</p>
<p>Istnieje cały szereg, proszę państwa, elementów, do których powinienem się ustosunkować, ale co do pierwszej to właśnie, że zgadzam się z tą propozycją, że należałoby niewątpliwie wydobyć zagadnienia górnicze, które są. Ale w żadnym przypadku z punktu widzenia społecznego. Uważam, że wpisać tam należy wszystkie elementy istniejące jako stanowisko „Solidarności” utrzymać.</p>
<p>Chciałem, jeżeli czuje się urażony przedstawiciel Urzędu Dozoru Technicznego - ja nie wymieniałem z imienia tego urzędu, jako urzędu, który nie realizuje ustawowych uprawnień w dziedzinie sankcji. Mówiłem, że istnieją tego rodzaju instytucje państwowe, wymieniałem ich cały szereg, które nie realizują niestety posiadanych uprawnień, zwłaszcza w sytuacjach, kiedy trzeba wkroczyć.</p>
<p>Tak samo chciałem się ustosunkować krótko do wypowiedzi związanych z przedstawicielem strony rządowej. To, że macie, aż 18 druków, które ten męczennik - służba bhp ma wypełnić w związku z wypadkiem przy pracy, to dla mnie jest obrazem pewnej degeneracji biurokratycznej. Uważam, że największą, że tak powiem, szkodę dla spraw ochrony pracy i bezpieczeństwa wypadkowego robią ci, którzy z miejsca szukają winnych. To jest jedna z najgorszych plag. Jeszcze pamiętam w latach 50 i 60. Telex otrzymuje kopalnia - kto został ukarany w pierwszym rządzie - podpis taki minister albo minister Mitręga. Kto został ukarany? Nie jakie były okoliczności i przyczyny, tylko kogo ukaraliście?</p>
<p>No i w takiej sytuacji w niejednym zakładzie tu na lewo, na prawo rozdaje się...</p>
<p>Nie dochodzi się do istoty zagadnień, żeby drugi raz do takiego zdarzenia nie doszło. Nie dochodzi się. Dlatego też przy badaniach wypadków przy pracy, ja nie przywiązuję właśnie wagi zasadniczej, a tu ciągle się mówi - winny, winny. Przecież ostatecznie niewątpliwie jest zagadnienie odpowiedzialności, ale nie fetyszyzujmy i nie sprowadzajmy problematyki najczęściej, że winnym jest poszkodowany. A cynicznie mówiąc, bo on nie ma już nic do mówienia.</p>
<p>Dlatego też cały szereg elementów nie sposób jest tutaj szerzej się do tego ustosunkowywać. A więc chciałem podziękować uprzejmie, że większość wypowiedzi akceptowała zawarte w naszym referacie elementy, jako istotne.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Do powołania zespołu z naszej strony proponuję pana Krywulko Wiktora, Glapińskiego Andrzeja i pana Arwida Hansena.</p>
<p><em>Ob. Moric:</em></p>
<p>Ze strony OPZZ - Ryszard Zbrzyzny.</p>
<p><em>Minister Gustek:</em></p>
<p>Ja myślę, że zobowiążemy tą grupę redakcyjną, żeby nam na przyszłe posiedzenie przygotowała gotowy tekst.</p>
<p><em>Przewodniczący:</em></p>
<p>Tak, oczywiście, też tak myślę.</p>
<p>Nie wiemy jak daleko jest ta wcześniej powołana grupa do tych trzech tematów.</p>
<p><em>Min. Gustek:</em></p>
<p>Panie przewodniczący to są sprawy wypadków, chorób - ja tak skrótowo to mówię. Jeśli można to bym prosił o udzielenie w tej sprawie głosu panu dyr. Andruszczakowi.</p>
<p><em>Ob. Moric:</em></p>
<p>Ja tak tylko w kwestii formalnej. Wiecie panowie, że termin jest przesunięty na sobotę. Administracja tego budynku tego dokonała, o czym informuję, bo to może być interesujące.</p>
<p><em>Ob. Pietrzyk:</em></p>
<p>Czy mamy rozumieć, że z 10 na 11 marca?</p>
<p>Proszę państwa, zmienił się termin i musimy podjąć tu kolejną poważną decyzję.</p>
<p>/Głos: zakładając pełną dobrowolność./</p>
<p>Oczywiście.</p>
<p><em>Min. Gustek:</em></p>
<p>Panie przewodniczący Moric i panie przewodniczący Pietrzyk. Ja wyrażam głębokie przekonanie, że obojętnie w którym dniu w przyszłym tygodniu to zrobimy, że to będzie - żałuję - ale nasze ostatnie posiedzenie.</p>
<p>Ale na wszelki wypadek zarezerwujmy sobie już na kolejny tydzień jakieś miejsce, żeby nas nie wyprzedzali. Bo my tak jakoś na samym końcu. I tych górników gonimy i my też gonimy się w soboty do roboty.</p>
<p><em>Ob. Moric:</em></p>
<p>Terminy na 20 też są już zaklepane.</p>
<p><em>Ob. Pietrzyk - Przewodniczący:</em></p>
<p>Z tego co zauważyłem, to inni w soboty też pracują intensywnie.</p>
<p>/Głos z sali: kolejarze./</p>
<p>Nie ja mówię tutaj o tych innych podzespołach, zespołach.</p>
<p>To co - czy przystajemy na sobotę na 11 marca?</p>
<p>Prosiłbym o dokonanie wspólnych ustaleń ponieważ musimy się w tym temacie dogadać.</p>
<p><em>Min. Gustek:</em></p>
<p>No ja uważam, że musimy przyjąć, bo jak nie ma innego miejsca, a jest zasada taka, że tutaj się odbywają te posiedzenia, to jak nie ma innego czasu tylko w sobotę. No to z przykrością, ale muszę się zgodzić na sobotę.</p>
<p>To znaczy nie z przykrością w stosunku do panów przewodniczących, tylko z przykrością do organizatorów.</p>
<p>Dziękuję bardzo.</p>
<p><em>Przewodniczący:</em></p>
<p>Jakie jest stanowisko panów z OPZZ w tej sprawie.</p>
<p>/Głos na wyciszeniu./</p>
<p>To zgoda - sobota 11 marca godzina 10.00.</p>
<p><em>Min. Gustek:</em></p>
<p>Ale jednocześnie bym prosił, żeby od razu zarezerwować jakiś termin na następny jeszcze tydzień po 11 marca.</p>
<p>Od razu zarezerwować jakiś termin po 10-tym.</p>
<p><em>Przewodniczący:</em></p>
<p>Czy w temacie wypadki, choroby zawodowe z pana strony chce zabrać głos panie przewodniczący? Proszę.</p>
<p><em>Ob. Gustek:</em></p>
<p>Właśnie prosiłem o udzielenie głosu pana Andryszczakowi.</p>
<p><em>Ob. Andryszczak:</em></p>
<p>Dziękuję panie przewodniczący. Szanowni Zebrani!</p>
<p>Mam zaszczyt przedstawić stanowisko strony rządowo-koalicyjnej dotyczące problematyki odszkodowań z tytułu wypadków przy pracy i chorób zawodowych oraz emerytur i rent. Stanowisko to, które żeśmy przygotowali uwzględnia dotychczasowy przebieg dyskusji nad tym zagadnieniem, mogliśmy to zaobserwować w wypowiedzi pana prof. Zielińskiego i pana mec. Piotrowskiego. Stanowisko strony rządowo-koalicyjnej przedstawia się w sposób następujący.</p>
<p>Pierwsze - w zakresie odszkodowań z tytułu wypadków przy pracy i chorób zawodowych. W związku z tym, iż rozwiązania przyjęte w obecnie obowiązującym systemie świadczeń nie rekompensują w pełni szkód poniesionych w związku z wypadkiem przy pracy lub chorobą zawodową, konieczne jest wprowadzenie zmian tego systemu. Zmiany te powinny polegać na opracowaniu korzystnego dla poszkodowanego pracownika, a w razie jego śmierci członków rodziny, systemu odszkodowań zapewniającego pełną kompensatę poniesionych szkód. W tym celu niezbędne jest dokonanie odpowiedniej zmiany obowiązującego systemu prawnego, który może polegać na wprowadzeniu opartego na przepisach prawa cywilnego uzupełniającego systemu odszkodowań z tytułu wypadków przy pracy i chorób zawodowych w zakresie nie objętym systemem ubezpieczeń społecznych lub opracowanie nowej ustawy - mówię skrótowo - wypadkowej regulującej w sposób kompleksowy całość odszkodowań z tytułu wypadków przy pracy i chorób zawodowych. Gwarantującej uzyskanie w sposób możliwie szybki i nieskomplikowany pełnej rekompensaty poniesionych przez pracownika szkód.</p>
<p>Po drugie - w zakresie świadczeń z ubezpieczenia społecznego rozumiem [nieczytelne] to emerytury i renty obowiązujący system świadczeń ubezpieczeniowych zawiera wiele krytykowanych rozwiązań polegających między innymi na: nieadekwatnych do obecnych warunkach regulacjach nie odpowiadających potrzebom społecznym. Dyskusyjne są również niektóre zasady i kryteria udzielania świadczeń. Ich wymiar oraz mechanizmy gwarantujące ich realność.</p>
<p>Z tego względu konieczne jest wprowadzenie stosownych zmian w obowiązującym systemie ubezpieczeń. Przy jednoczesnym utrzymaniu istniejących preferencji dla poszczególnych grup zawodowych. W związku z tym w nowym projektowanym rozumiem systemie emerytalno-rentowym należy:</p>
<p>1/ utrzymać odrębną regulację ustawową dotyczącą emerytur i rent górniczych, z zachowaniem nabytych przywilejów;</p>
<p>2/ utrzymać dotychczasowe uprawnienia w zakresie emerytury i renty dla pracowników zatrudnionych w szczególnych warunkach to jest wiek 60 lat dla mężczyzn i 55 lat dla kobiet oraz dodatki do emerytur i rent;</p>
<p>3/ wprowadzić emerytury bez względu na wiek po przepracowaniu 40 lat;</p>
<p>4/ utrzymać dotychczasowy okres ustalania podstawy wymiaru świadczeń z ostatnich 12 miesięcy zatrudnienia;</p>
<p>5/ stworzyć możliwości dodatkowego dobrowolnego ubezpieczenia na koszt własny pracownika;</p>
<p>6/ definitywnie rozwiązać problem tzw. starego portfela emerytur i rent;</p>
<p>7/ określić nowe zasady ustalania uprawnień i wysokości rent inwalidzkich;</p>
<p>8/ wprowadzić świadczenia wyrównawcze dla pracowników, którzy wskutek wypadków przy pracy lub choroby zawodowej nie zostali zaliczeni do żadnej z grup inwalidów, lecz w związku z przeniesieniem do innej pracy osiągają niższe wynagrodzenie;</p>
<p>9/ przewidzieć w pracach Komisji do spraw Inwalidztwa i Zatrudnienia udział lekarza, u którego leczył się pracownik;</p>
<p>10/ rozszerzyć wykaz chorób zawodowych o choroby kręgosłupa i reumatyczne.</p>
<p>Jednocześnie uwzględniając - mówię to w tej chwili od siebie - charakter zgłoszonych postulatów oraz biorąc pod uwagę, że nie wszystkie były w pełni uzasadnione, proponujemy powołać grupę roboczą w celu szczegółowego przedyskutowania i przedstawienia propozycji dotyczących:</p>
<p>1/ zreformowania systemu świadczeń w naturze, a głównie zaopatrzenia w środki protetyczne i inne;</p>
<p>2/ podwyższenia wysokości dodatków pielęgnacyjnych i wprowadzenia tych dodatków dla drugiej grupy inwalidów;</p>
<p>3/ podwyższenie jednorazowego odszkodowania za jeden procent uszczerbku na zdrowiu wskutek wypadku przy pracy lub za choroby zawodowej. Chodzi po prostu o określenie wysokości, o kwotowe, jak to będzie się kształtowało;</p>
<p>4/ wliczania okresu pobierania renty inwalidzkiej do stażu pracy dla celów emerytalno-rentowych;</p>
<p>5/ obniżenie powszechnie obowiązującego wieku emerytalnego do 60 lat dla mężczyzn i 55 lat dla kobiet - nie do tej pory to uzasadnione i uargumentowane;</p>
<p>6/ objęcia ustawą i zaopatrzeniu emerytalnym górników pracowników górnictwa odkrywkowego węgla brunatnego - nawiązuję tutaj do tych porównań, które dotyczyły górników siarki;</p>
<p>7/ zapewnienie wolnego wyboru opieki lekarskiej.</p>
<p>To byłyby te tematy do dyskusji.</p>
<p>Jaka jest reasumpcja tego naszego stanowiska?</p>
<p>Z uwagi na to, że całokształt zagadnień zawartych w przedstawionym stanowisku dotyczy nie tylko pracowników górnictwa, lecz ogółu zatrudnionych ich realizacja w naszym przekonaniu przekracza zakreślone kompetencje dla zespołu górniczego. W związku z czym proponujemy to stanowisko, to o którym mówiłem w poprawkach, w każdym razie mówię już o stanowisku przyjętym, przez podzespół - do Zespołu Gospodarki i Polityki Społecznej.</p>
<p>Dla uzasadnienia tego co powiedziałem chciałem powiedzieć, żeśmy kierowali się dwoma podstawowymi przesłankami formułując to stanowisko, a pierwsza przesłanka sprowadzała się do tego, że zaspokajanie potrzeb pracowników i ich rodzin w związku z wypadkami przy pracy nigdy nie należało do wyłącznej kompetencji sądu dał temu wyraz pan proc. Zieliński na co się zgodził pan mec. Piotrowski.</p>
<p>Realizacja natomiast tych roszczeń w tym trybie mówię o trybie sądowym - miała charakter uzupełniający, poza podstawowym w tym zakresie systemem świadczeń z ubezpieczenia społecznego. Dokonaliśmy przeglądu wszystkich przepisów poczynając od ustaw, jeszcze zaborców i nigdzie żeśmy nie stwierdzili, aby można było kiedykolwiek na terytorium Polski dochodzić roszczeń pełnych odszkodowawczych z tytułu ubezpieczeń i choroby zawodowej przed sądem.</p>
<p>Poza tym drugą przesłankę uwzględniliśmy, a mianowicie tą, że żaden z obowiązujących dotychczas systemów realizacji roszczeń w związku z wypadkami przy pracy nie był doskonały. Każdy z nich w naszym przekonaniu zawierał mankamenty. Nie był od nich wolny system obowiązujący do 1968, mówię o dekrecie z 1954 roku, który dopuszczał możliwość dochodzenia przed sądem odszkodowań wyrównawczych, ale wynikały z tego między innymi takie utrudnienia jak - konieczność udowodnienia winy zakładu pracy przed sądem, swoboda uznania sądów w zakresie miarkowania wysokości odszkodowania, długotrwałość procesu, szczególnie wtedy, gdy strony przy pomocy biegłych kwestionowały ustalenia powypadkowe, a poza tym wielokrotność zaskarżania orzeczeń sądowych.</p>
<p>Natomiast aktualnie obowiązujący system ma te niedoskonałości, o których tu już mówiono na tej sali - sztywność granic ustalana w wysokości odszkodowania, procentowa wysokość ustalania odszkodowania, a z drugiej strony inflacja zmiana warunków i niemożliwość dochodzenia pełnej rekompensaty przez pracownika z zakładu ubezpieczeń oraz od zakładu pracy.</p>
<p>I to tyle dziękuję.</p>
<p><em>Przewodniczący:</em></p>
<p>Dziękuję.</p>
<p>W związku z tym, że jest nieobecny na sali mec. Piotrowski zwracam się o umożliwienie tego referatu naszej stronie, tego tekstu.</p>
<p>Dziękuję.</p>
<p>W dniu dzisiejszym, oczywiście.</p>
<p><em>Ob. Nowacki Jan:</em></p>
<p>Chciałem zapytać, jest pewna niejasność dla mnie w przedstawionym stanowisku, mianowicie tam znalazło się takie sformułowanie, iż zamierza się w tym pakiecie propozycji wprowadzić świadczenia wyrównawcze dla tych osób, które uległy wypadkowi przy pracy i sprawność zawodowa uległa obniżeniu, ale nie zostały zaliczone do żadnej grupy inwalidzkiej. Otóż takie świadczenia przecież istnieją, więc ja rozumiem, że tu chodzi o zwiększenie tych świadczeń wyrównawczych, bo w chwili obecnej pracownik otrzymuje - przeniesiony do innej pracy - albo 3-miesięczne albo 6-miesięczny dodatek wyrównawczy. Ja rozumiem, że chodzi po prostu o zwiększenie wymiaru tego dodatku wyrównawczego.</p>
<p>To proponowałbym taką poprawkę uczynić, że tu chodzi wyraźnie o zwiększenie wymiaru dodatku. <em>Przewodniczący:</em></p>
<p>Przyjmuję tę uwagę.</p>
<p>Czy pan panie Moric w tej sprawie?</p>
<p><em>Ob. R. Moric:</em></p>
<p>Nie, po przekazaniu materiałów my się ustosunkujemy, on w dużej mierze konsumuje nasze propozycje.</p>
<p><em>Przewodniczący:</em></p>
<p>Panie przewodniczący Gustek ja w związku z tym jako że jest już prawie godzina 16, a ten ostatni materiał byśmy też chcieli mieć i ustosunkować się do niego, proponowałbym zakończyć ten dzień dzisiejszy.</p>
<p><em>Ob. M. Gustek:</em></p>
<p>Panowie przewodniczący! Ja myślę, że w tej chwili, w tych sprawach też nie mamy rozbieżności zasadniczych co będziemy tu jeszcze prezentować, posadźmy trzech ludzi niech na przyszły tydzień nam przygotują tekst do podpisania.</p>
<p>Naprawdę już w czym jak w czym, ale o to, żeby górnikom było lepiej to to się wszyscy zgadzamy.</p>
<p><em>Przewodniczący Pietrzyk:</em></p>
<p>Tak, bardzo dobra propozycja - przyjmujemy.</p>
<p>Okazuje się, że tekst jest gotowy i możemy przedstawić do podpisu.</p>
<p><em>Ob. Piotrowski:</em></p>
<p>Jest gotowy tekst protokołu rozbieżności, wszystkie trzy strony dały.</p>
<p><em>Ob. Gustek:</em></p>
<p>Panie przewodniczący można prosić o głos? My mówimy, zdaje się z panem mecenasem Piotrowskim, o różnych sprawach. Ja proponowałem do tematu bezpieczeństwa pracy, żeby te trzy osoby i ja nie widzę protokołu rozbieżności, tylko widzę uzgodnioną sprawę. Natomiast protokół rozbieżności jest do podpisania ten, który mamy z rannej sprawy w sprawie tych trzech podstawowych spraw.</p>
<p>Dziękuję bardzo.</p>
<p><em>Przewodniczący:</em></p>
<p>Tak, oczywiście nastąpiło małe nieporozumienie.</p>
<p>Proszę pan Piotrowski.</p>
<p><em>Ob. Piotrowski:</em></p>
<p>Według mnie to nie ma żadnego nieporozumienia, zespół został powołany do opracowania zagadnienia odpowiedzialności majątkowej za wypadki przy pracy i choroby zawodowe, a ja zgłaszam, że jest gotowy tekst protokołu rozbieżności w przedmiocie czasu pracy, organizacji finansowej itd.</p>
<p><em>Ob. R. Moric:</em></p>
<p>Proszę Państwa! Nie wiem skąd taki optymizm, bo z tego co ja wiem, tak mi doniesiono przynajmniej przed chwilą, że protokół rozbieżności ta jego strona tytułowa uległa zmianie i mój zespół redakcyjny udał się ponownie przeanalizować tę sytuację. Nasz tekst w zakresie naszego stanowiska nie jest jeszcze gotowy na tę porę.</p>
<p><em>Przewodniczący:</em></p>
<p>To wniosek nasuwa się jeden. Przekładamy to do innego spotkania.</p>
<p>Czy zmieniło się coś w tej sprawie pisma, które poszło do ministra Wilczka, czy jest jakaś wiadomość - no o w tej sprawie tych wewnętrznych porozumień w kopalniach wałbrzyskich, lubińskich? Czy można coś na ten temat - prosimy.</p>
<p><em>Ob. Gustek:</em></p>
<p>Przykro mi bardzo, ale nie mam żadnych informacji na ten temat.</p>
<p><em>Przewodniczący:</em></p>
<p>Terminy mamy zaklepane: sobota 11 godzina 10 i wtorek 14 godzina 10, z tym że ten drugi termin nie jest obowiązkowy do odsiedzenia.</p>
