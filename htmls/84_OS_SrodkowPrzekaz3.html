<head>
	<meta charset="UTF-8">
</head>
<p>KORPUS= Obrady Okrągłego Stołu</p>
<p>ZESPÓŁ= Podzespół do spraw Środków Masowego Przekazu</p>
<p>TYTUŁ= STENOGRAM z czwartego posiedzenia Podzespołu do spraw Środków Masowego Przekazu</p>
<p>DATA= 10 marca 1989 r.</p>
<p>SYGNATURA= C9540/11</p>
<p>INW= 46056</p>
<p>TEKST=</p>
<p>Stenogram z posiedzenia Podzespołu do spraw Środków Masowego Przekazu z dnia 10 marca 1989 r.</p>
<p>/Obradom przewodniczy ob. <em>Krzysztof Kozłowski</em>./</p>
<p><em>Przewodniczący:</em></p>
<p>Witam pana współprzewodniczącego, wszystkich obecnych. Pocieszę państwa, że nie zamierzamy składać żadnych deklaracji politycznych tym razem, aczkolwiek nie mogę nie stwierdzić, że i tempo naszych prac, i ich jakość pozostawia wiele do życzenia. Po prostu jest to „stolik”, który jeden ze „stolików”... któremu najgorzej idzie, czy kręci się jak kto woli.</p>
<p>Ma to swoje obiektywne na pewno przyczyny, ale stopień niezadowolenia chyba obopólny z tego „stolika” jest znaczny. No cóż nie będę ukrywał, że nasza strona nie dostrzega nadmiernej chęci kompromisu z drugiej strony W tej sytuacji nie będzie to ostatnie dzisiaj posiedzenie, bo być nim nie może i wspólnie z panem współprzewodniczącym proponujemy następujący tryb naszych dalszych działań. Jak wszystkim wiadomo powołaliśmy trzy grupy robocze, na ostatnim posiedzeniu, że grupy pracowały i pracują dalej, dzisiaj poprosimy przewodniczących tych grup o krótkie sprawozdania z tym, że każda grupa będzie referowana obustronnie - przez przewodniczących obu stron, dalej dyskusja plenarna nad tymi sprawozdaniami, i upoważnienie co najmniej dwóch grup do dalszych prac. O ile jedna z nich zakończyła, o tyle dwie będą musiały pracować dalej.</p>
<p>To sprawia, że nam kalendarz naszych działań bardzo się rozciąga. Stąd propozycja, żeby jeszcze dzisiaj powołać redakcyjną komisję, która by działała równolegle w najbliższych dniach do tych dwóch grup dalej pracujących i w rezultacie przy udziale współprzewodniczących komisja redakcyjna zebrałaby się w czwartek następny, i spróbowała zaproponować tekst na posiedzenie plenarne w piątek 17, czyli za tydzień. I by może wówczas udałoby się nam zamknąć nasze obrady. Jest to najbardziej optymistyczny wariant naszych działań pod warunkiem że coś nam się nie zatnie po drodze i nie zablokuje.</p>
<p>Czy w tej sprawie może pan współprzewodniczący chciałby zabrać głos?</p>
<p><em>Ob. Bogdan Jachacz:</em></p>
<p>W pełni zgodni jesteśmy panie przewodniczący. W intencji szybkiego osiągnięcia wspólnego stanowiska, to znaczy rejestru zbieżności jakie już osiągnęliśmy i jakie mamy szanse w ciągu tego tygodnia osiągnąć przy całym szacunku dla tożsamości wszystkie zebranych przy stole, a więc przy gotowości także zapisu rozbieżnych zdań.</p>
<p><em>Przewodniczący:</em></p>
<p>Rozumiem, z tym, że jeżeli mówiłem o niepokoju co do wyników naszej pracy, to miałem na myśli proporcje między uzgodnieniami a rozbieżnościami. Otóż u nas ta proporcja jest niekorzystna w stosunku do wyników innych „stolików”. To nie znaczy, że powinniśmy być w czołówce, ale jest rzeczą niepokojącą jak niewielki procent spraw udało nam się do tej pory uzgodnić.</p>
<p>Stwierdzam taki fakt, który nie może napawać nadmiernym optymizmem.</p>
<p>Wobec powyższego prosiłbym o sprawozdania z grup roboczych. Może zaczniemy od grupy, która zakończyła swoje prace, czyli grupy telewizyjnej, mówiąc skrótowo. Dwie pozostałe jeszcze o ile się orientuję będą kontynuowały prace wobec czego jest tak więcej znaków zapytania.</p>
<p>Grupa telewizyjna i jej wynik też nas nie zachwycają, ale jest jak gdyby już pewnym rozdzialikiem zamkniętym, aczkolwiek wysoce niezadowalającym. Pozwolę sobie poprosić w takim razie panią Jankowską o sprawozdanie z naszej strony, a następnie będziemy wysłuchiwali uwag strony przeciwnej.</p>
<p><em>Ob. Janina Jankowska:</em></p>
<p>Sprawozdanie składa się z dwóch części, to znaczy z listy jakby uzgodnień i z protokołu rozbieżności. Ja proponuję, żeby może listę uzgodnień przeczytał reprezentant przewodniczących komisji - strony rządowo-koalicyjnej, ponieważ jest to tekst wspólny, nad którym oczywiście można jeszcze w tej chwili dyskutować, i ponieważ on był redagowany ostatecznie przez stronę rządowo-koalicyjną, więc chciałabym żebyśmy usłyszeli ten tekst na początek.</p>
<p><em>Przewodniczący:</em></p>
<p>Proszę bardzo.</p>
<p><em>Ob. Roman Pillardy:</em></p>
<p>Więc składa się on właściwie z 6 punktów i ja je odczytam.</p>
<p>Strony wyrażają zgodę na wprowadzenie na antenę radia i telewizji programów o zróżnicowanych formie, których autorami na zasadzie umowy o dzieło będą osoby wspólnego zaufania, zaproponowani przez stronę opozycyjno- solidarnościową.</p>
<p>Czas i częstotliwość nadawania tych programów zostanie uzgodniona na roboczo.</p>
<p>1/ Komitet do Spraw Radia i Telewizji zobowiązuje się do respektowania prawa do repliki i sprostowań zgodnie z prawem prasowym i opublikowanie ich w terminie do 3 dni od daty ich złożenia.</p>
<p>3/ Obie strony są zgodne, że należy opracować nowe zasady dotyczące składu rady programowej, trybu ustalania tego składu, a także koncepcji rozszerzenia i sprecyzowania uprawnień opiniodawczo-doradczych rady oraz określenia obowiązków odpowiednich organów Komitetu wobec rady.</p>
<p>4/ Obie strony zgodnie stwierdzają, że wyznawany światopogląd nie może być przeszkodą w wykonywaniu zawodu dziennikarza radiowego i telewizyjnego.</p>
<p>5/ Obie strony zgodnie - przepraszam strony zgodnie podeszły do potrzeby wypracowania nowych, całościowych regulacji prawnych w formie ustawy regulującej ład w eterze i umożliwiającej rozwój telewizji satelitarnej, kablowej, telegazety oraz stacji finansowanych z różnych źródeł między innymi przez społeczności lokalne i działając w skali poniżej ogólnokrajowej.</p>
<p>6/ Z całą mocą strona opozycyjno-solidarnościowa upomniała się o osoby usunięte z Komitetu do Spraw Radia i Telewizji w wyniku weryfikacji, w 1982 roku. Strona rządowo-koalicyjna oświadczyła, że nie wracamy do spraw z przeszłości, chociaż nie wszystkie decyzje w trakcie weryfikacji były trafne i dlatego zrozumiałe być może poczucie krzywdy poszczególnych osób.</p>
<p>Kierownictwo Komitetu ds. Radia i Telewizji znajdzie formułę dla podkreślenia swojego otwartego stosunku do byłych pracowników i ich indywidualnego potraktowania.</p>
<p>Tyle punktów, jeżeli pani współprzewodnicząca się zgodzi - zgodności.</p>
<p><em>Ob. J. Jankowska:</em></p>
<p>Mam tylko jedną uwagę. Mianowicie w pkt. dotyczącym prawa do repliki zostało nam przedstawione rozwinięcie, wykładnia opracowana zresztą przez Komitet ds. Radia i Telewizji, dosyć szczegółowa pokazująca w jakich sytuacjach to prawo ma funkcjonować.</p>
<p>Naszym postulatem było włączenie tej wykładni do niniejszego tekstu i to nie znalazło tu odbicia.</p>
<p><em>Ob. Zbigniew Zemler - OPZZ:</em></p>
<p>Czy mogę prosić o prawo do repliki?</p>
<p>Proszę państwa, proponuję, aby w pkt. 1 dołączyć, zgodnie z zasadą pluralizmu, stronę opozycyjno-solidarnościową i inne strony niezależne od administracji i rządu. Ponieważ jest pluralizm, dlaczego mamy definiować jedną tylko, monopolistyczną reprezentację niezależności.</p>
<p><em>Przewodniczący:</em></p>
<p>Przepraszam bardzo, ale nie zrozumiałem. Co to znaczy niezależne od rządu? - w tym przypadku.</p>
<p><em>Ob. Zbigniew Zemler:</em></p>
<p>Na przykład OPZZ. A może inny związek jeszcze powstanie, a może inne ugrupowanie społeczne, polityczne. Dlaczego mamy to zawężać? Bo przecież idea tego jest, aby wszyscy ludzie, niezależni od rządu czy od koalicji mogli wyrażać swoje poglądy, znaleźć swoją tożsamość na antenie w sposób maksymalnie swobodny.</p>
<p>I o to mi chodziło po prostu, aby był to pluralizm, a nie jakiś dualizm czy coś takiego.</p>
<p>Dziękuję.</p>
<p><em>Przewodniczący:</em></p>
<p>Chciałem przypomnieć, że właśnie o ten pluralizm walczyliśmy i próbowaliśmy poddać kontroli społecznej tamtą strukturę środków masowego przekazu. I to zostało odrzucone. Więc w tej chwili nie bardzo rozumiem, jakby to miało funkcjonować naprawdę. Jest tutaj zapis, który albo nic nie będzie znaczył, albo będzie bardzo niejasny co najmniej. Wołałbym zapisy realne, zapisy, które rzeczywiście coś znaczą.</p>
<p>Prosiłbym o przeczytanie jeszcze raz.</p>
<p><em>Ob. Roman Pillardy:</em></p>
<p>Proszę bardzo. Jeżeli chodzi o prawo do repliki, to jest ten materiał, który omawialiśmy na naszym zespole redakcyjnym.</p>
<p>Osobom fizycznym, prawnym lub innym jednostkom organizacyjnym przysługuje prawo do repliki w programie radiowym lub telewizyjnym w formie:</p>
<p>Po pierwsze - rzeczowego i odnoszącego się do faktów sprostowania wiadomości nieprawdziwej lub nieścisłej.</p>
<p>2 - rzeczowej odpowiedzi na stwierdzenia zagrażające dobrom osobistym.</p>
<p>3 - wypowiedzi w celu przedstawienia poglądu i stanowiska danej strony, siły czy organizacji w sprawie będącej przedmiotem zainteresowania opinii publicznej, jeżeli była ona tematem wypowiedzi innej organizacji, czy siły zajmującej w tej sprawie inne stanowisko lub jeżeli dany pogląd nie znalazł jeszcze wyrazu na antenie. Na wniosek zainteresowanej osoby fizycznej, prawnej czy jednostki organizacyjnej redakcja tworzy warunki do opublikowania, sprostowania, odpowiedzi czy przedstawienia stanowiska w rozumieniu ust. 3, w tych samych warunkach emisyjnych; program radiowy czy telewizyjny, pora emisji czy czas trwania, warunki realizacyjne w jakich opublikowana została wiadomość nieprawdziwa lub nieścisła, stwierdzenie zagrażające doborom osobistym, czy wypowiedź innej organizacji bądź siły społecznej.</p>
<p><em>Przewodniczący:</em></p>
<p>Dziękuję. Jak brzmiałaby poprawka zgłoszona przez OPZZ?</p>
<p><em>Ob. Zbigniew Zemler:</em></p>
<p>Poprawka była do pierwszego punktu.</p>
<p><em>Ob. Janina Jankowska:</em></p>
<p>Przepraszam bardzo, ja mam taką propozycję, ponieważ ta wykładnia prawa do repliki wzbudza zainteresowanie naszej strony, a cały zespół nie zna tego, zostało to oczywiście w tej chwili przeczytane, ale mam taką propozycję ze względu na jakieś uściślenia prawnicze, czy nie możemy tego tekstu otrzymać?</p>
<p><em>Ob. Bogdan Jachacz:</em></p>
<p>Panie przewodniczący, oczywiście, w każdej chwili można spełnić prośbę pani Jankowskiej wszak tekst nie jest tajemnicą. Został przed chwilą odczytany. Natomiast ja mam sugestie natury proceduralnej, które być może, że ułatwią nam odbycie dzisiejszego posiedzenia.</p>
<p>Otóż chciałbym zaproponować, abyśmy podtrzymali naszą zasadę, sformułowaną przez pana przewodniczącego parę minut temu, mianowicie zasadę, aby każdy z zespolików powiedział, do czego już doszedł, żeby złożył sprawę, sprawozdał to, nad czym pracowała dana grupka, nawet jeśli nie zakończyła swojej pracy w ostatnich dniach. Na zasadzie - przewodniczący grupki ze strony państwa i przewodniczący grupki tytułem uzupełnienia ze strony naszej.</p>
<p>Ja rozumiem bowiem, dzisiaj nie redagujemy dokumentów końcowych, jak również konstatacje do których doszły grupy też nie są, nie mają charakteru dokumentów oficjalnych. Wydaje się, że te dokumenty oficjalne, czy końcowe będą powstawały piórem komisji redakcyjnej, jaką mam nadzieję w ciągu dzisiejszego dnia powołamy.</p>
<p>Wydaje się, iż przyjęcie metody, iż wszystkie grupy złożą sprawozdania z dotychczasowej pracy, a potem przeprowadzenie dyskusji łącznej nad sprawami najbardziej budzącymi jeszcze kontrowersje, rozbieżnymi, dałoby nam szansę większej efektywności dzisiejszego posiedzenia. Bo inaczej, to boję się, że powstaną z obu stron, powstanie tyle pytań natury właśnie szczegółowej, także proceduralnej, technicznej że możemy się zagubić w tych szczegółach.</p>
<p><em>Przewodniczący:</em></p>
<p>W pełni się zgadzam, tylko że poprawka była z waszej strony zgłoszona, nie z naszej.</p>
<p>W takim razie to był protokół uzgodnień, który rozumiem, otrzymamy na piśmie i ewentualny retusz jeszcze będzie wprowadzony, aczkolwiek chyba brzmi to sensownie.</p>
<p>Protokół rozbieżności.</p>
<p><em>Ob. Janina Jankowska:</em></p>
<p>Protokół rozbieżności.</p>
<p>Strona solidarnościowo-opozycyjna - pkt. 1 - opowiada się za radiem i telewizją jako instytucją państwową podporządkowaną Sejmowi. Jedną z idei przewodnich „okrągłego stołu” jest oddzielenie władzy ustawodawczej od wykonawczej i sądowniczej. W duchu tej filozofii środki komunikowania się, a więc prasa, radio i telewizja jako czwarta siła w imieniu społeczeństwa sprawują kontrolę nad trzema pozostałymi. Jest to niezbędny warunek demokracji, który chroni społeczeństwo przed kryzysami wynikającymi z arbitralnego sprawowania władzy i instrumentalnego traktowania środków społecznej komunikacji.</p>
<p>Obecny rządowy model radia i telewizji w praktyce zarządzany przez jedną partię nie daje takich gwarancji.</p>
<p>Drugie - strona solidarnościowo-opozycyjna stoi na stanowisku ewolucyjnego przechodzenia od modelu monopolistycznego do modelu społecznego radia i telewizji, przedstawionego w oddzielnym dokumencie stronie rządowej pt.: „Polskie Radio i Telewizja”.</p>
<p>Po trzecie - podejmowane dzisiaj próby liberalizacji programu nie naruszają monopolistycznych mechanizmów zarządzania i funkcjonowania radia i telewizji. Pozytywne propozycje strony rządowej, typu programy autorskie, mieszczą się w dotychczasowym modelu, a nie otwierają programów radia i telewizji dla nowych sił społecznych, które wkrótce zasiądą w Sejmie.</p>
<p>Po czwarte - strony naszej nie satysfakcjonują nadawane raz w tygodniu programy autorskie, w których autorzy i ich poglądy, od fazy scenariusza do fazy emisji poddane będą pełnej kontroli Radiokomitetu niezależnie od kontroli cenzury. Mimo tych ograniczeń uważamy, że emisje tych programów mogą być pożyteczne. Traktujemy je jako formę wstępną zaistnienia niezależnej opinii, wyrażając jednocześnie przekonanie, że wraz z przemianami społeczno-politycznymi w kraju zarówno czas emisji, jak i formuła tych programów ulegną rozszerzeniu w kierunku przez nas postulowanym.</p>
<p>Po piąte, strona nasza powinna dysponować w radio i telewizji codziennym odcinkiem przeznaczonym na własną informację. Taki jest nasz punkt widzenia. Jest to podstawa szerokiego komunikowania się ze społeczeństwem szczególnie ważna w przejściowym okresie reformowania państwa.</p>
<p>Po szóste, jesteśmy zaniepokojeni tendencją wzmacniania monopolu, utrzymania monopolu informacyjnego poprzez podporządkowanie rządowej strukturze zapowiadanego na przyszłość III programu telewizji i V programu radia. Naszym zdaniem winny to być programy społeczne, prezentujące niezależne opinie. Uważamy, że już w tej chwili istnieją warunki techniczno-organizacyjne do przekształcenia jednego z czterech programów radiowych w program społeczny.</p>
<p>Po siódme, strona solidarnościowo-opozycyjna stwierdza, że udział jej przedstawicieli w obecnej radzie programowej radia i telewizji byłby uczestnictwem w organie fasadowym, pozbawionym wpływu na program. Dopiero po wyposażeniu rady programowej w kompetencje merytoryczne i po określeniu obowiązków organów Komitetu d/s Radia i Telewizji wobec tejże rady, strona nasza rozważy możliwość uczestnictwa w radzie.</p>
<p>Widzimy także potrzebę, i tu jest punktu, który nie był dyskutowany, ale który łączył się z tą pierwszą sprawą, który poddaję tutaj jako nowy temat, być może, że on znajdzie się we wspólnych uzgodnieniach, otóż widzimy także potrzebę przeanalizowania zasad dobierania składów komisji kolaudacyjnych, które decydują o programach filmowych w telewizji w taki sposób, by uwzględniana była również opinia krytyków i fachowców spoza sfery rządowej. Wbrew pozorom to jest bardzo istotny moment decydowania o kształcie radia i telewizji, bo to są, bo niektóre zajmują przecież filmy i inne, cała produkcja filmowa, która zajmuje dużo miejsca w programie radiowym, telewizyjnym.</p>
<p>Po ósme, telewizyjnym, strona solidarnościowo-opozycyjna upomniała się z całą mocą o osoby usunięte z Komitetu d/s Radia i Telewizji w wyniku weryfikacji 1980 r., 1982 r., postulując m.in. uznanie ciągłości pracy w przypadku powrotu do Komitetu.</p>
<p>Po dziewiąte, stwierdzamy, że obrady grupy roboczej radia i telewizji przebiegały w atmosferze dużej szczerości. Niemniej na tle innych dyskusji „okrągłego stołu”, podejmujące kwestie zasadnicze dla zmian systemowych strona rządowa objawiała znaczący brak chęci do kompromisu.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Czy przewodniczący grupy rządowo-koalicyjnej chciałby zabrać glos?</p>
<p><em>P. Roman Pillardy:</em></p>
<p>Chciałbym przedstawić również nasze stanowisko, dotyczące jak gdyby protokołu rozbieżności.</p>
<p>Otóż, po pierwsze, strona koalicyjno-rządowa stoi zdecydowanie na stanowisku integralności prawno-organizacyjnej Komitetu ds. Radia i Telewizji, Polskie Radio i Telewizja, jako instytucji państwowej, pozostającej pod administracją rządu.</p>
<p>Strona koalicyjno-rządowa uważa jednocześnie, że na radiu i telewizji ciąży obowiązek służby społecznej, polegającej na tworzeniu pełnego, reprezentującego jak najwyższy poziom programu przy stałej trosce o zaspokojenie potrzeb całego audytorium oraz wszystkich występujących w nim grup, zgodnie z aspiracjami pluralistycznego społeczeństwa.</p>
<p>Po drugie, Komitet ds. Radia i Telewizji zaprasza środowiska opozycyjno-solidarnościowe do udziału w pracach Rady Programowej.</p>
<p>Po trzecie, Komitet d/s Radia i Telewizji uważa, że mogą być przyjmowane do emisji na zasadzie umowy kupna-sprzedaży programy audiowizualne tworzone poza Komitetem ds. Radia i Telewizji przez niezależnych producentów.</p>
<p>Cztery. Strona koalicyjno-rządowa stwierdza, że istnieją perspektywy uruchomienia programu III telewizji oraz programu V krajowego Polskiego Radia, stanowiących integralną część Komitetu ds. Radia i Telewizji, w których główny trzon programowy stanowiłaby prezentacja problemów i stanowisk związków, stowarzyszeń, organizacji, kościołów i innych podmiotów pluralistycznego życia społeczno-politycznego kraju. Programy te mogłyby być uruchomiane w rok lub dwa lata pod podpisaniu kontraktu z zagranicznymi producentami urządzeń nadawczych i pomocniczych.</p>
<p>Po piąte, strona koalicyjno-rządowa uważa, że korzystanie z prawa do repliki i sprostowań nie powinno być jednostronne. Domaga się od partnerów opozycji prostowania informacji podawanych przez nich do zagranicznych środków przekazu, w tym rozgłośni polskojęzycznych, jeżeli są to informacje nieprawdziwe, firmowane przez organizacje, związki lub ich działaczy. Jeżeli zagraniczne środki przekazu nie będą sprostowań zamieszczać, należy ogłaszać te odmowy i te sprostowania w analogicznych polskich środkach przekazu zamieszczać.</p>
<p>Dziękuję.</p>
<p><em>Przewodniczący:</em></p>
<p>Czy pan na tym?</p>
<p><em>P. Roman Pillardy:</em></p>
<p>Ja chciałbym jeszcze powiedzieć, to znaczy atmosfera pracy w naszym zespole, o którym mówiła pani Jankowska, była rzeczywiście szczera, i myślę jednak, że ta dążność do znalezienia wspólnego stanowiska mimo surowej oceny koleżanki Jankowskiej występowała po obydwu stronach.</p>
<p><em>Przewodniczący:</em></p>
<p>Ja rozumiem, że nie chodzi przecież o nastawienie i postawy osób w konkretnej grupie roboczej. Jeżeli mówimy o braku chęci do kompromisu to mamy na myśli szersze tło zagadnienia, a nie konkretne osoby, które brały udział w tej grupie roboczej. Proszę tego nie traktować jako uwagi personalnej. Pani Jankowska.</p>
<p><em>P. Janina Jankowska:</em></p>
<p>Ja chciałam tylko mieć merytoryczną uwagę do protokołu rozbieżności jeśli można. Otóż tu jest punkt, z którym my się zgadzamy, a jest to punkt mówiący o produkowaniu poza Radiokomitetem programów i przyjmowaniu ich do emisji. Rzecz polega na tym, że myśmy nie włączali tego do naszego protokołu uzupełnień wychodząc z założenia, że jest to już zaczęta praktyka i słuszna zresztą Radiokomitetu, żeby wzbogacać swój program o materiały audiowizualne, które powstają poza programem, poza Radiokomitetem. Wobec tego wydaje mi się, że zamieszczenie tego w protokole rozbieżności może jest troszeczkę niezręczne, to znaczy jakby to się mieści, bo to nie jest żadna nowa oferta, bo to już jest proces, który się rozpoczął. Natomiast nie jest to rozbieżność, bo my jesteśmy również tego zdania i chcemy z tej praktyki korzystać, to znaczy z możliwości robienia programów na zewnątrz i proponowania ich Radiokomitetowi. Jest to taka tylko czysto techniczna uwaga.</p>
<p><em>Przewodniczący:</em></p>
<p>Dziękuję bardzo.</p>
<p><em>P. Jerzy Urban:</em></p>
<p>Ja wnoszę do pana przewodniczącego o rozważenie jakiejś metody pracy naszego podzespołu, bo wedle mojej oceny te uzgodnienia, które zostały przeczytane, zostały punkt po punkcie zakwestionowane, to znaczy pani Jankowska wyraziła w każdej sprawie stanowisko odrębne. No wobec tego nie możemy chyba uznać, że to są wspólne stanowiska, jakieś uzgodnione wspólnie, że cokolwiek zostało uzgodnione wspólnie, jeśli wszystko jest opatrzone komentarzem, że strona wasza ma odrębne stanowisko. Oczywiście, to można jakoś różnie, ale mnie się wydaje, że w ten sposób nie dojdziemy nigdy do ładu, co jest wspólne, a co jest niewspólne.</p>
<p>Dziękuję bardzo.</p>
<p><em>Przewodniczący:</em></p>
<p>Panie Ministrze! Ja rozumiem, że protokół uzgodnień obowiązuje obie strony i jest niepodważalny, tak chciałbym go rozumieć. Natomiast nie ulega najmniejszej wątpliwości, że te uzgodnienia stanowią minimalny procent naszych postulatów. W związku z tym my nie bardzo możemy powiedzieć, że uzgodniliśmy i wszystko jest cacy. Nie jest cacy, jest to pewien krok niewielki w kierunku i nie zawsze nawet w tym, o którym marzyliśmy. Chcieliśmy uspołecznić Radiokomitet, to nam się nie udało. I my nie bardzo możemy przystać na porozumienie, które nie będzie posiadał już tego komentarza. Musimy powiedzieć, że jest to bardzo mało i bardzo niewystarczająco w stosunku do potrzeb, które reprezentujemy w jakiejś mierze, chyba społecznej. I stąd nam nie wystarczy oświadczenie o pluralizmie czy o urozmaicaniu programów telewizyjnych tudzież radiowych.</p>
<p>I po to jest chyba protokół rozbieżności, że on ukazuje o co obu stronom chodzi. Aczkolwiek to nie wyklucza, że obie strony zgadzają się w pewnym zakresie na to co jest powiedziane w protokole uzgodnień.</p>
<p><em>Ob. Jachacz:</em></p>
<p>W kwestii formalnej jeszcze, panie przewodniczący ja jednak podtrzymywałbym swoją propozycję i zachętę abyśmy aprobowali wysłuchać sprawozdań szefów tych grupek. Słowem, żeby szefowie opowiedzieli co robili, gdyż inaczej grozi nam nieustająca dyskusja, której jeszcze - jak sądzę - nie rozpoczęliśmy. A więc dyskusja nad stanem prac w tych grupkach, nad stanem zgodności i stanem rozbieżności. Myślę, że całe nasze grono zasługuje na to, aby posiadać pełny przegląd sytuacji w tych trzech grupkach i dopiero na tle tego pełnego przeglądu sytuacji, wszystkich zbieżności i rozbieżności, myślę, że mogłaby być efektywna dyskusja. Co dalej?</p>
<p>A zatem podtrzymuję propozycję, by wysłuchać najpierw sprawozdań jednego przewodniczącego grupki, drugiego przewodniczącego grupki. A po wysłuchaniu tych sprawozdań, żeby przejść do merytorycznej i dyskusji, i nad zastanowieniem się co dalej mamy do zrobienia w ciągu tygodnia.</p>
<p>I przy okazji pozwolę sobie jeszcze jedno zastrzeżenie, jak ja rozumiem - grupki, które powołaliśmy i które pracowały nie sporządzały dokumentu końcowego. To jest obowiązkiem całej naszej grupy.</p>
<p>Oczywiście grupki te spotkały się celem dyskutowania najdalej idących, największych rozbieżności i celem osiągania zbieżności. Natomiast ja nie mogę traktować tego dorobku, który już został wspólnie zresztą wydyskutowany zarówno po stronie zbieżności jak i rozbieżności, jako nienaruszalnego dokumentu, ponieważ zakładam, że ostateczny dokument, którego prawo, które prawo ma zredagować nasz zespół, będzie powstawał w najbliższym tygodniu w wyniku prac komisji redakcyjnej.</p>
<p><em>Przewodniczący:</em></p>
<p>Proszę bardzo jeszcze pan Leśniak.</p>
<p><em>Ob. Leśniak:</em></p>
<p>Ja chciałem w sprawie formalnej zgłosić pewien wniosek. Mianowicie chcielibyśmy zaprezentować tzn. Zjednoczone Stronnictwo Ludowe i Stronnictwo Demokratyczne swój odrębny punkt widzenia na niektóre sprawy związane z radiem i telewizją. Prośba o oddanie głosu kol. Kowalczykowi.</p>
<p><em>Ob. Kozłowski:</em></p>
<p>Rozumiem że jest zgoda.</p>
<p>Jest prośba, żeby zabierający głos podawali swoje nazwiska ze względu na stenogram.</p>
<p>Pan Tabkowski - proszę.</p>
<p><em>Przewodniczący:</em></p>
<p>Ja chciałem tylko zapytać - czy tryb prac nasz będzie polegał na tym, że będziemy dyskutowali teraz na temat tego zespoliku telewizyjnego, czy też będziemy mieli okazję wysłuchać sprawozdań wszystkich trzech zespołów i później globalnie dyskutować.</p>
<p>Zwracam na to uwagę tylko dlatego, iż obawiam się, że w dniu dzisiejszym o godzinie 19.30 może nam się uda zakończyć dyskusję na temat radia i telewizji.</p>
<p><em>Przewodniczący:</em></p>
<p>Rozumiem. Proszę zwrócić uwagę, że jest to jedyny zespół - grupka, która zakończyła swoje prace. A więc jest najłatwiejsza do omówienia w gruncie rzeczy.</p>
<p>Proszę państwa, ja nie jestem tak całkiem pewien czy nie lepiej byłoby dyskutować każdej grupy z osobna, ale przyjmuję wniosek pana współprzewodniczącego, że wysłuchamy wszystkich trzech sprawozdań i dyskusja będzie globalna. Aczkolwiek wpłynął wniosek ZSL i SD na temat odrębnego stanowiska. Wyjaśnienia wymaga sprawa repliki, bo tutaj zachęca się nas do obustronnych uzgodnień na temat. Chcieliśmy na ten temat zabrać głos. Oczywiście tutaj sprawa drobnych retuszy jak to że nie Sejm tylko parlament musielibyśmy zmienić w świetle obrazu „stolika” politycznego, że chcemy podporządkować komitet parlamentowi, a nie Sejmowi.</p>
<p>Zgodnie z sugestią pana Bogdana Jachacza przechodzimy do sprawozdań dwóch pozostałych grup, a następnie wspólnej dyskusji.</p>
<p><em>Ob. Leśniak:</em></p>
<p>Protest jest. Proszę zwrócić uwagę, że nasza propozycja nie ma charakteru dyskutowania nad projektami tych przedstawionych tu dokumentów, tylko przedstawienia własnej opinii, która powinna być wzięta pod uwagę w dyskusji.</p>
<p><em>Ob. Bogdan Jachacz:</em></p>
<p>Ja chciałbym raz jeszcze uprzejmie prosić wszystkich zebranych zarówno stronę koalicyjno-rządową, jak i stronę opozycyjno-solidarnościową o próbę dogadania się w sprawie traktowania materiałów sprawozdawczych tych grup.</p>
<p>Ja bowiem nie traktuję tych materiałów sprawozdawczych owych sprawozdań jako projektów dokumentów.</p>
<p><em>Przewodniczący:</em></p>
<p>Panie współprzewodniczący. Niemniej ja rozumiem to stanowisko, aczkolwiek również sądziłbym, że te dokumenty opracowane weszłyby jako załączniki do naszego dokumentu końcowego. Ja sobie nie wyobrażam, żeby dokument końcowy mógł zawierać wszystko. Raczej będzie krótkim tekstem opatrzonym załącznikami. I poszczególne grupy opracowują jak gdyby załączniki do końcowego dokumentu, tak to rozumiem.</p>
<p>A jeżeli nie przedyskutujemy tego dzisiaj, no to komisja redakcyjna będzie miała z tym duży kłopot i te wątpliwości mogą się ujawnić na ostatnim posiedzeniu, co może nam zahamować terminarz końcowy naszych prac.</p>
<p>Dlatego ja bym apelował o traktowanie tego jako załączników. Oczywiście to może podlegać jeszcze takim czy innym modyfikacjom, ale nasz dokument będzie niestety, czy na szczęście będzie zawierał „x” załączników.</p>
<p><em>Ob. Bogdan Jachacz:</em></p>
<p>Panie przewodniczący przy takim podejściu do dalszego trybu prac naszego zespołu, oczywistym będzie, że ze strony koalicyjno-rządowej powstanie plik załączników włącznie z propozycją owego protokołu zbieżności, jaki przedstawiliśmy może niefortunnie, w niefortunnym trybie stronie solidarnościowo-opozycyjnej na poprzednim naszym spotkaniu.</p>
<p>Przecież tamten materiał, który państwu przedstawiliśmy nie wyparował, nie zniknął, on nadal jest na naszym stole. I spodziewamy się, że i w trakcie dzisiejszego posiedzenia otrzymamy od państwa stanowisko przynajmniej w jakichś kwestiach z owego zapisu wyciągniętego z materiału dowodowego, jakim były stenogramy z naszych dotychczasowych posiedzeń zgadzamy się, bądź nie zgadzamy.</p>
<p>Natomiast z pewnością podzielam pana troskę i pana obawy co do kształtu końcowego naszego dokumentu czyli sumującego prace tego zespołu. I przy okazji wyrażam swoją obawę, że może nam grozić, iż poza krótkim komunikacikiem - nazwijmy to w objętości strony maszynopisu, wszystkie strony zebrane przy tym „stoliku” złożą jeszcze plik swoich załączników.</p>
<p><em>Przewodniczący:</em></p>
<p>Chciałbym tylko uzyskać jasność co do trybu. Czy w tej chwili wysłuchamy stanowiska dwóch stronnic koalicyjnych. Sądzę, że zależałoby im na tym, żeby właśnie w tym momencie, a nie po sprawozdaniach następnych grup.</p>
<p><em>Ob. Józef Kowalczyk:</em></p>
<p>Ja powiem tutaj swoje nazwisko, żeby się w protokole znalazło - Józef Kowalczyk.</p>
<p>Chciałem przeczytać wspólne oświadczenie ZSL i SD do protokołu rozbieżności w sprawie radia i telewizji.</p>
<p>Po pierwsze - ZSL i SD opowiadają się za rozszerzeniem dostępu do radia i telewizji. Radio i telewizja winny być traktowane nie tylko jako atrybut władzy, ale również jako dobro kultury, do którego wszystkie podmioty życia społeczno-politycznego powinny mieć zapewniony równoprawny dostęp.</p>
<p>Po drugie - ustanowienie nowego ładu informacyjnego wymaga ustawowego uregulowania całości spraw związanych z funkcjonowaniem środków społecznej komunikacji. ZSL i SD proponują, aby w ustawie sejmowej o systemie informacji w państwie znalazł się zapis o stworzeniu rady Radiokomitetu. Powyższą radę należy wyposażyć w kompetencje natury kadrowej i programowej wobec Radiokomitetu. Jednocześnie ZSL proponuje, aby skład rady odzwierciedlał układ sił politycznych i ruchów społeczno-związkowych przy zachowaniu bezwzględnej większości koalicji.</p>
<p>Po trzecie ZSL i SD uważają za celowe powołanie komisji sejmowej nadzorującej funkcjonowanie środków społecznej komunikacji.</p>
<p>Po czwarte - uważamy, że w kierowaniu radiem i telewizją powinien znaleźć szersze odzwierciedlenie deklarowany w oświadczenia najwyższych instancji politycznych kraju koalicyjny system sprawowania władzy, co powinno wiązać się z zapewnieniem stosownych proporcji czasowych na antenie radia i TV dla poszczególnych podmiotów koalicji.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Rozumiem, że jest to również jeden z załączników do protokołu uzgodnień? Protokół uzgodnień zawiera niektóre punkty, natomiast strony jak widzę chciałyby zarysować wizje ułożenia stosunków na antenie radia i telewizji i chyba mają prawo do takiej wizji.</p>
<p><em>Ob. Bogdan Jachacz:</em></p>
<p>Panie Przewodniczący! Ja zakładam, że lada moment może już w wyniku dzisiejszego posiedzenia powołamy komisję redakcyjną o której pan wspomniał na wstępie dzisiejszego posiedzenia i ta komisja redakcyjna powołana demokratycznie z uczestników tego naszego „podstolika” siądzie do opracowania dokumentu końcowego i będzie się zastanawiała także nad kształtem załączników.</p>
<p><em>Przewodniczący:</em></p>
<p>Świetnie, tylko chciałbym uniknąć sytuacji, kiedy komisja redakcyjna przyjdzie za tydzień na tę salę czy sąsiednią z gotowym projektem i wtedy rozszaleje się tutaj burza dyskusyjna - ponieważ wszyscy będą mówili, że nie tak miało to być, prawda? Bo my mamy inne stanowisko, bo nasze nie zostało uwzględnione. I 7 marca zatnie się nam wszystko i będziemy w pośpiechu ratować się następnym posiedzeniem w dwa dni później.</p>
<p>Wołałbym przynajmniej, żeby z grubsza było wiadomo, co ma zrobić komisja redakcyjna. Ja przynajmniej tak widzę, że krótki tekst, no bo niestety on będzie dość krótki, zaopatrzony przy poszczególnych punktach w załączniki no i tych załączników nam się mnoży. Na to nie widzę rady.</p>
<p>Oczywiście mam nadzieję, że nie każdy z nas będzie miał odrębne zdanie, że potrafimy jakoś zmieścić się w jakichś sensownych granicach, ale to koalicja wykazuje pluralizm, koalicja rządowa w tym momencie wykazuje pluralizm, który chciałbym również uszanować. Mówię to bez ironii i bez złośliwości.</p>
<p>Czy w sprawie sprawozdań grupy radiowo-telewizyjnej ktoś chciałby zabrać głos?</p>
<p>Jacek Woźniakowski w sprawie formalnej o ile wiem?</p>
<p><em>Ob. Jacek Woźniakowski:</em></p>
<p>Ja bym chciał, ale to nie dotyczy specjalnie grupy telewizyjnej, tylko mnie się zdaje, że część naszych takich wahań tutaj i zamącenia obrazu tego co powinniśmy zrobić wynika z niejasnego określenia co to znaczy uzgodnienia i co to znaczy słowo rozbieżności. Bo to można rozumieć dwojako i ja mam wrażenie, że my tu ciągle ocieramy się o dwa rozumienia tych terminów. Mianowicie uzgodnienia mogą być dwojakiego typu, albo w pełni się zgadzamy na niektóre punkty i z radością obie strony te punkty przyjmują, a inne punkty stanowią przedmiot kontrowersji i te odsuwamy do protokołu rozbieżności. Albo zgadzamy się ze względów pragmatycznych, ze względu na to, że obie strony chcą zawrzeć kompromis, ale żadna z nich nie jest w pełni zadowolona z tego uzgodnienia, to znaczy mówi tak: ja się zgadzam, bo powinniśmy się w końcu dogadać w niektórych sprawach i praktyka wymaga tego, żebyśmy mogli wspólnie działać w przyszłości, ale rezerwuje sobie zastrzeżenia takie i takie.</p>
<p>Otóż to są dwa typy uzgodnień zupełnie różnych, to znaczy czy my w się w pewnych punktach zgadzamy z radością i w pełni, czy też my zgadzając się dla pewnej przyszłej praktyki, zachowuje sobie prawo dopowiedzenia tego jak byśmy sobie te punkty wyobrażali idealnie. Zupełnie o co innego tu chodzi i trzeba zdecydować się co to są te uzgodnienia i co to są te rozbieżności, czy one dotyczy tylko punktów, gdzie zdecydowanie się nie zgadzamy, czy dotyczą też punktów, które się zgadzamy, ale gdzie mamy rezerwy pewne, rezervacio mentalism tutaj występuje.</p>
<p>Dziękuję.</p>
<p><em>Przewodniczący:</em></p>
<p>Dziękuje bardzo.</p>
<p>Czy ktoś jeszcze pragnie zabrać głos. Adam Michnik zgłasza się d głosu.</p>
<p><em>Ob. Adam Michnik:</em></p>
<p>Pan minister przeczytał wśród rozbieżności ten punkt o jakby wzajemnej replice, więc ja chcę tylko powiedzieć tyle, że proponuję, żeby to zawiesić. Myśmy po prostu od wczoraj nie mieli czasu w tej sprawie wypracować jakiegoś stanowiska, ale taki wstępny sondaż jest taki, że my zaproponujemy w tej sprawie jakieś stanowisko, które będzie zmierzało do odpowiedzi na te intencje, to znaczy chcemy respektować w polemikach w sporach zasadę fair play.</p>
<p>Tak że tutaj jest to nie tyle element rozbieżności co sprawa przez nas jeszcze niedyskutowana.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Czy mam rozumieć, że możemy przejść do sprawozdania następnej grupy?</p>
<p>Proponowałbym grupę prawną. Kolejność jaka? Może dla odmiany strona koalicyjno-rządowa pierwsza zreferuje sytuację w grupie prawnej.</p>
<p><em>Ob. Jan Brodzki:</em></p>
<p>Pozwolę sobie bynajmniej nie ze względów kurtuazyjnych, a z głębokiego przekonania powiedzieć, że wydaje mi się, iż atmosfera pracy była bardzo szczera i otwarta.</p>
<p>Chciałbym powiedzieć, że w rozmowach przyjęto tryb warunkowy, tryb propozycji roboczych. Wychodziliśmy bowiem z założenia, że nie jesteśmy powołani do zastępowania ogniw legislacyjnych.</p>
<p>Nie mamy jeszcze jakiegoś opracowania końcowego, jesteśmy w niektórych sprawach w stadium roboczym. I to o czym w tej chwili będę mówił odpowiadać będzie właśnie, że się tak wyrażę statusowi stadium roboczego.</p>
<p>Myślę, że trzeba powiedzieć, iż doszliśmy do wniosku zgodnego, że zachodzi konieczność bezwzględna konieczność zmian w ustawie o kontroli publikacji i widowisk i w ustawie prawo prasowe. Jeśli chodzi o zmiany w ustawie o kontroli publikacji i widowisk, to rozmawialiśmy o szczegółach, ale jak zaznaczam nie w formie propozycji legislacyjnych, a wymiany zdań poglądów.</p>
<p>Zakończyły się one w tej części - myślę, że mogę tak powiedzieć - takim sformułowałem, że strony widzą, uznają że zaproponowane zmiany stanowią istotny krok w kierunku rozszerzenia wolności słowa, przy czym strony zgodnie stwierdzają celowość prowadzenia prac nad dalszymi zmianami obowiązującej ustawy o kontroli prasy i widowisk istnieje potrzeba odchodzenia od obecnego modelu cenzury w kierunku rozwiązań odpowiadających demokratycznemu społeczeństwu obywatelskiemu. Uważam za swój obowiązek wyjaśnić istotę i sens, i przyczyny ostatniego zdania, które zostało sformułowane zamiast odpowiedzi wprost z przechodzenia z perspektywicznego z cenzury typu wstępnego na cenzurę typu następnego. Otóż nastąpiło że tak powiem odstąpienie od tego sformułowania na rzecz tego ogólniejszego, które tutaj zostało przeze mnie przeczytane, z tych względów, iż jak rozumiem, strona opozycyjno-solidarnościowa chciałaby móc pod takim sformułowaniem podpisać się dopiero wówczas, kiedy nastąpi pełna definicja obu sformułowań.</p>
<p>Jak może wynikać z różnych innych, że tak powiem, oświadczeń w tej materii, chyba nie jest to jednolity pogląd strony solidarnościowo-opozycyjnej w tej materii, albowiem w tej naszej grupie to stanowisko było takie, jak zreferowałem, pozwoliłem sobie zreferować, natomiast przy innych okazjach mówi się jednak expressis verbis o perspektywie przechodzenia od cenzury wstępnej do cenzury następnej.</p>
<p>Myślę jednak, że na potrzeby aktualne porozumienia się w tej materii to sformułowanie, które zostało użyte, jest celowe, a mianowicie praca nad dalszymi zmianami i uznanie potrzeby odchodzenia od obecnego modelu, w tym kierunku, który został sformułowany.</p>
<p>Dalej - staraliśmy się w tym punkcie, w którym... który dotyczył zakazów, a mianowicie art. 2, również jak powiadam, nie w trybie legislacyjnym, unikania tych sformułowań, które są dostatecznie zabezpieczone innymi ustawami i aktami normatywnymi w konsultacji z ekspertami. Natomiast strona rządowo-koalicyjna nie wyraziła zgody na bardzo daleko idące propozycje rezygnacji z szeregu sformułowań w tymże artykule, takich jak te, które przeczytał - nie pamiętam, na pierwszym czy na drugim naszym spotkaniu - minister Urban. Uważamy, że one powinny zostać zachowane. Zresztą one figurują w tym trybie, który obowiązuje w brzmieniu z ustawy z 31 lipca 1981 r.</p>
<p>Natomiast zostały zaproponowane i przyjęte określone rozluźnienia, jak np. takie które dotyczą zwolnienia od cenzury wstępnej tych pism od szczebla miesięcznika w górę, tzn. miesięcznik, dwumiesięcznik, kwartalnik, rocznik, które ewentualnie wskazałyby siły zgromadzone wokół „okrągłego stołu”. Nastąpiło tutaj jednak pewne - może to za duże słowo, protest, ale uściślenie strony opozycyjno-solidarnościowej, z którym nie zgodziliśmy się, a mianowicie, żeby pominąć tę formułę sił skupionych wokół „okrągłego stołu”. Wydaje nam się, że jednak to sformułowanie należałoby utrzymać i wtedy w tej materii byłaby pełna zgodność stanowisk.</p>
<p>Muszę powiedzieć, że nie mogliśmy dojść do zgodności w sprawie jednego z punktów dotyczących zakazu, a mianowicie egzekwowania zapisu dotyczącego rozpowszechniania treści oczywiście stanowiących przestępstwo. Były tutaj próby znalezienia jakichś rozwiązań, ale próby te nie dały rezultatu. I w rezultacie pozostaliśmy, przyjmując sytuację na dzień dzisiejszy, przy różnych stanowiskach w tej materii.</p>
<p>Również pozostaliśmy przy odrębnych stanowiskach, jeśli chodzi o sprawę wycofania się z poddania kontroli wstępnej pkt. 8 w art. 4 dotyczących publikacji tam wymienionych, które zostały poddane kontroli wstępnej w wyniku nowelizacji 1983 r.</p>
<p>Chciałbym powiedzieć, że próbowaliśmy tutaj przedyskutować rozmaite możliwości zastępcze, dojść do jakichś sformułowań, które mogłyby zadowolić obie strony, ale nie udało nam się uzyskać w tej materii consensusu i doszliśmy jednak tutaj, jak powiadam, do tej rozbieżności. Strona koalicyjno-rządowa zarezerwowała sobie prawo do wyrażenia stanowiska, że wymienione publikacje podlegają jednak kontroli wstępnej, w celu zapobieżenia ujawnienia wiadomości o których mowa w art. 2 pkt. 5, tzn. w tym, w którym mowa jest o ujawnianiu wiadomości stanowiących tajemnicę państwową, tajemnicę gospodarczą, tajemnicę służbową.</p>
<p>Muszę powiedzieć, że szukaliśmy również rozwiązań i szukaliśmy ich dość długo w odniesieniu do pkt. 11, a mianowicie w sprawie działania biuletynów zawierających informacje, w tym i opinie dotyczące statutowej działalności podmiotów, w tym pkt. 11 uwzględnionych.</p>
<p>Doszliśmy do wniosku, że jednak istnieje po prostu, nie ma dostatecznych gwarancji po temu, żeby uwzględnić żądanie dopuszczenia tych biuletynów bez żadnej kontroli. Dotyczy to wszystkich, absolutnie wszystkich. Nie jest to skierowane przeciwko nikomu. Po prostu, dlatego że nie udało się znaleźć w toku rozmów takich zabezpieczeń, które przeciwdziałałyby nieprawidłowościom w tej dziedzinie, niezgodnym z ustawą o kontroli.</p>
<p>Muszę powiedzieć, że uznaliśmy za celowe rekomendowanie przywrócenie dawnego brzmienia pkt. 13, a mianowicie wznawiania tych publikacji, które już uprzednio uzyskały zezwolenie na druk. Podkreślam to raz jeszcze, mówiliśmy o tym w trybie roboczym, a nie legislacyjnym.</p>
<p>Jeżeli chodzi o sprawy dotyczące debitu, przyjęliśmy zasadę, która zresztą była już tutaj sygnalizowana, o znacznym złagodzeniu możliwości przewozu - tak jak tutaj zresztą była mowa - w jednym egzemplarzu, materiałów, które dotychczas, że tak powiem, podlegały art. 16, przewożeniu w trybie indywidualnym.</p>
<p>[brak tekstu] wtedy indywidualnie dlatego, że jeżeli chodzi o biblioteki naukowe - biblioteki stowarzyszeń twórczych, towarzystw naukowych itd., to wszystko zostało zawoalowane w punkcie 3 art. 16 i oczywiście pozostaje, natomiast to o czym mówiliśmy i do czego wspólnie doszliśmy, zresztą po uprzedniej dyskusji tutaj w tym zespole prowadzi do rozluźnienia w trybie indywidualnym.</p>
<p>Natomiast muszę powiedzieć, że nie mogliśmy się zgodzić na rezygnację z punktu drugiego art. 16, a mianowicie na zapis, który powiada, że Główny Urząd może pozbawić debitu na okres od 1 do 5 lat czasopisma zagraniczne, w stosunku do którego co najmniej trzykrotnie orzeczono zakaz rozpowszechnienia, zarządzenie w tej sprawie podlega ogłoszeniu w Dzienniku Urzędowym Polskiej Rzeczypospolitej Ludowej Monitor Polski, po prostu nie dało nam się w tym punkcie dotychczas jeszcze znaleźć takiego rozwiązania, które odpowiadałoby dyskutującym stronom.</p>
<p>Natomiast przypominam, że jeśli chodzi o sprawy indywidualnych, że tak się wyrażę, podróżnych obywateli, ta sprawa została ujęta.</p>
<p>Następnie uznaliśmy za możliwe zachowanie w aktualnym brzmieniu, aktualnie obowiązującym art. 17, dotyczącego, traktującego o obowiązku poddania się kontroli publikacji, widowiska, jest to aktualne brzmienie art. 17.</p>
<p>Zbliżam się ku końcowi, bo rozumiem, że mój partner ze strony opozycyjno-solidarnościowej uzupełni pewne sprawy, natomiast chciałbym powiedzieć, że strona solidarnościowa zaproponowała w celu stworzenia warunków umożliwiających funkcjonowanie niezależnych wydawnictw i pism, dalsze ograniczanie katalogu zakazów z art. 2 ustawy z 31 lipca 1981 r. o kontroli, no ponadto uznaje za niezbędne dalsze rozszerzenie przewidzianych w art. 4 ustawy wyłączeń periodyków i wydawnictw spod kontroli wstępnej.</p>
<p>Na to strona rządowo-koalicyjna wyraża pogląd, że niezależnie od zaproponowanych wspólnych zmian, od których wspomniałem, istnieją przecież możliwości legalnego działania wspomnianych wydawnictw, istnieją takie możliwości. Strona rządowo-koalicyjna opowiada się przeciwko dalszym ograniczeniom katalogu zakazów wymienionych w art. 2 ustawy, o którym wspominałem.</p>
<p>Odnosząc się pozytywnie do propozycji rozszerzania przewidzianych w art. 4 ustawy wyłączeń jednocześnie strona rządowo-koalicyjna podkreśla, że mogą one dotyczyć jedynie legalnie ukazujących się periodyków i legalnie już działających wydawnictw. To sformułowanie z naszej strony wynika z tego, od czego niemal zacząłem, a mianowicie od tego, że jednak o tym jakie wyłączenia od miesięcznika wzwyż powinny proponować siły skupione wokół „okrągłego stołu”. To sformułowanie, to zastrzeżenie nasze w tej chwili przeczytane, jest po prostu konsekwencją niezgody na inne sformułowania.</p>
<p>Wreszcie przechodzę do prawie sprawy ostatniej, a mianowicie w odniesieniu do prawa prasowego. O ile sprawy poprzednie, które referowałem, a które jak rozumiem uzupełni pan mec. Ambroziak, chciałbym powiedzieć, że one były omawiane na szczeblu niższego uogólnienia, to znaczy siłą rzeczy musieliśmy wchodzić w pewne szczegóły. Natomiast jeżeli chodzi o prawo prasowe, to mam wrażenie, że sformułuję to w sposób taki jaki ustnie, żeśmy sobie to wypowiedzieli przed rozstaniem, a mianowicie że w odniesieniu do ustawy prawo prasowe przyjęto wspólny pogląd odejścia od systemu koncesjonowania działalności prasowej i zastąpienia go przez system zgłoszeniowy, rejestracji. Jest to stanowisko absolutnie zgodne.</p>
<p>Strony uznają, że nowelizacja prawa prasowego powinna oczywiście współbrzmieć, tak wydaje mi się, że mogę tak powiedzieć, że uważają, że ona powinna współbrzmieć z ustawą o działalności gospodarczej oraz z nowym prawem stowarzyszeniowym, zresztą co zawarte jest w tym dokumencie, który w ubiegłą sobotę został przekazany.</p>
<p>Przy czym muszę powiedzieć, że strony uznały, że jest rzeczą celową rozważenie sprawy następującej, my rozumiemy, że możliwości - jeżeli tak powiedzieć nieelegancko - przerobowe Sejmu są ograniczone, ale gdyby Sejm doszedł do wniosku, że nowelizacja prawa prasowego na tym odcinku, jakim jest zastąpienie systemu działalności, systemu koncesjonowania przez system zgłoszeniowy dałoby się zmieścić, byłby to pożądany i mile przez strony widziany. Oczywiście, nie możemy wchodzić w kompetencje Sejmu, zgodnie z prawem możemy tylko rekomendować.</p>
<p>Natomiast strony doszły do wniosku, że wymagają dalszej dyskusji i zarysowania propozycje szczegółowych rozwiązań, dlatego że trzeba sobie przecież zdać sprawę, że sformułowanie przejścia od koncesji do rejestracji jest sformułowaniem pozytywnym, ale bardzo uogólniającym. Natomiast to sformułowanie wynika, wymaga jeszcze sformułowania pewnych przepisów, które by je w pełnym kształcie przedstawiały. I nad tym właśnie powinniśmy porozmawiać.</p>
<p>Doszliśmy do wniosku, że są rzeczywiście w prawie prasowym również inne elementy, które wymagają dyskusji, ale zgodnie doszliśmy do wniosku, że trzeba je rozłożyć na dyskusję na ten temat na dłuższy okres, a skupić się na dwóch sprawach węzłowych, jeśli chodzi o prawo prasowe, węzłowych ze względu na termin. Ta pierwsza, to jest ta - którą wspomniałem, a druga jeśli oczywiście ten zespół wyrazi również tego rodzaju pogląd, a mianowicie następująca. Ja tutaj nawiązuję do... pana współprzewodniczącego, z drugiego dnia naszych rozmów, kiedy pokwitował pan moje wystąpienie w tej części dotyczącej rady prasowej tym, żeby gdyby inaczej działała, to znaczy tak jak ja to określiłem, to byśmy się tutaj nie zebrali. Ja się oczywiście z tym sformułowaniem nie zgodziłem, uważałem, że jednak coś niecoś zrobiliśmy, niemniej nawet z zwischenrufu wyciągam wnioski i postaraliśmy się przedstawić pewną konstruktywną propozycję.</p>
<p>Wydaje nam się, że tą konstruktywną propozycją może być zmiana parytetu, nie 1/3-1/3-1/3, podmiotów zarysowanych w art. 18 ustawy prasowej, natomiast zmiana parytetu na 1/2 i 1/2, a mianowicie 1/2 dziennikarzy i 1/2 pozostałych podmiotów, co w znacznym stopniu podniesie, że tak powiem, możliwość oddziaływania dziennikarzy na bieg pracy Rady i na jej funkcje zapisane w ustawie.</p>
<p>Dlaczego mówię o tym w tej chwili? Mówię o tym w tej chwili dlatego, że skończyła się pierwsza kadencja, trzeba powołać drugą kadencję, byłoby dobrze, gdyby druga kadencja mogła być powołana według tej propozycji, o ile zostanie ona tutaj na tym zespole plenarnym przyjęta. Ta propozycja nie może być zrealizowana drogą decyzji administracyjnej. Może być ona zrealizowana tylko drogą ustawową. Dlatego te dwie sprawy zarekomendowaliśmy jako te, które warto by byłoby zmieściły się w sejmowym przerobie aktualnej kadencji.</p>
<p>I ostatnie zdanie, które wiąże się jednak przecież z pracą naszej grupy roboczej. To jest to, że zgodnie z treścią dokumentu w zeszłym tygodniu zaproponowanego, przedstawionego, strona rządowo-koalicyjna zażądała potrzebę udziału środowisk opozycyjno-solidarnościowych w radach i instytucjach programujących, kontrolujących i doradczych, wobec działalności prasy, radia i telewizji, przy równoczesnym podniesieniu roli i wpływu tych instytucji.</p>
<p>No dotyczy to m.in. - jak to wówczas mówiliśmy i rady prasowej przy premierze i rady programowej ds. radia i telewizji, kolegium, urzędu i innych, które mogą się jeszcze wyłonić. Taka była propozycja. Wydaje mi się, że wymogi uczciwości sprawiają, że trzeba powiedzieć, że strona opozycyjno-solidarnościowa pozytywnie nie ustosunkowała się do tych propozycji, ale nie w tym sensie, że zanegowała je w ogóle, przynajmniej w odniesieniu do niektórych z nich tylko zarezerwowała sobie prawo wyrażenia stanowiska w zależności od dalszego rozwoju uzgodnień i sytuacji.</p>
<p>Mam nadzieję, że możliwie wiernie w pewnym skrócie przedstawiłem te sprawy. Oczywiście nie pretendując do wyczerpania całości, bo zajęłoby to zbyt wiele czasu, a zdaję sobie sprawę z tego, że zabierze również głos pan mecenas Ambroziak.</p>
<p><em>Przewodniczący:</em></p>
<p>Dziękuję bardzo za wnikliwe sprawozdanie i proszę pana Jacka Ambroziaka.</p>
<p><em>Ob. Jacek Ambroziak:</em></p>
<p>Dziękuję. Ponieważ przewodniczący naszej grupy pan redaktor Brodzki złożył bardzo szczegółowe i wnikliwy opis naszych prac, nie będę się do tego sprawozdania w ogóle ustosunkowywał ponieważ wymienił wszystkie istniejące między nami rozbieżności i te nieliczne zgodności.</p>
<p>Raczej bym ograniczył się do stwierdzeń natury ogólniejszej przy pracach podzespołu grupy roboczej do spraw prawa prasowego i cenzury.</p>
<p>Omawiając sprawę cenzury nasza grupa solidarnościowo-opozycyjna stoi na stanowisku, że oczywiście nie mamy kompetencji ustawodawczych sejmowych, ale mamy kompetencje rekomendujące do dużego zespołu do spraw środków społecznego przekazu, który by przeniósł te nasze rekomendacje w sprawie wymienionych obu ustaw do zespołu politycznego, ten zaś do całości „okrągłego stołu”. A to zgodnie z ustaleniami i wypowiedziami współprzewodniczących gen. Kiszczaka i przewodniczącego Lecha Wałęsy miałyby stanowić konkrety do odpowiednich zmian legislacyjnych w celu poruszenia procesu demokratyzacji życia i demokracji w naszym kraju.</p>
<p>Strona koalicyjno-rządowa stwierdziła w tym wypadku, że nie ma możliwości takich uzgodnień, nawet w trybie roboczym i w związku z tym przyjęliśmy to wszystko jako propozycje. Ale zakładam, że nasz zespół do spraw środków społecznego przekazu może te propozycje potraktować znacznie poważniej niż to było w grupie roboczej potraktowane.</p>
<p>Uzgodnienia były tylko częściowe i dotyczyły właściwie wariantu możliwości przywrócenia wariantu ustawy o kontroli publikacji widowisk w brzmieniu z roku 1981 i to nie w całości. Zreferował to bardzo szczegółowo i dokładnie i rzetelnie red. Brodzki.</p>
<p>Nasze wnioski co do dalszych ograniczeń ustawy o kontroli publikacji i widowisk w celu zmniejszenia katalogu zakazów i zwiększenia katalogu wyłączeń spod cenzury, w związku z brakiem możliwości - jak by to było tej dyskusji quasi, tych propozycji legislacyjnych, ograniczyliśmy tylko do zasygnalizowania problemu, gdyż wymagałoby to wnikliwej dyskusji przez kilka godzin albo nawet przez kilka dni po kilka godzin przez nasz zespół. A z powodu braku tych możliwości kompetencyjnych ograniczyliśmy się do zasygnalizowania problemu.</p>
<p>Co do trybu prawa prasowego zgodziliśmy się, że on wymaga niezbędnych i pilnych zmian i w zakresie oczywiście zniesienia systemu reglamentacyjnego na system rejestracyjno-zgłoszeniowy. Ale ponieważ mamy także bardziej szczegółowe propozycje, uznaliśmy za celowe jeszcze spotkań się dodatkowo, o ile współprzewodniczący i zespół ten obecny wyrazi na to zgodę, gdyż my jednak stoimy na stanowisku, że wskazania kierunków konkretnych zmian w tych przepisach, jakby pozwolił uruchomić szybciej proces demokratyzacji życia w naszym państwie.</p>
<p>Następnie nie doszliśmy oczywiście do omówień szczegółowych tych wszystkich innych prac, ale naszym zdaniem był wielki brak, iż nie został ustalony żaden kalendarz zmian. Strona co prawda koalicyjno-rządowa wyraźnie zgłosiła i tutaj jakby miała kompetencje do zgłoszenia propozycji, iż kalendarz zmian w prawie prasowym powinien być uczyniony jeszcze w tej kadencji Sejmu.</p>
<p>My jesteśmy zdania, że ten proces zmian powinien być, powinien dotyczyć także i w tej kadencji przepisów prawa o cenzurze, albowiem bez jej liberalizacji i to nie tylko w warunkach powrotu do roku 1981 wychodzenie drugiego obiegu, o którym się tu wiele mówiło nie jest możliwe, gdyż ten obieg nie istnieje na tej zasadzie, że cenzura jemu ułatwia życie, tylko istnieje na tej zasadzie, że po prostu cenzura uniemożliwia spełnienia warunków wolności słowa i przekazywania myśli.</p>
<p>To zapis o legalności wychodzących periodyków w ogóle dla nas był tutaj, to stanowisko strony koalicyjno-rządowej było niezrozumiałe, bo oczywiście wychodzące periodyki w drugim obiegu średnio się przejmują istnieniem Głównego Urzędu Kontroli Publikacji i Widowisk, jeżeli można tak delikatnie to wyrazić. Bo ich to jakby zupełnie nie interesuje.</p>
<p>Oczywiście my chcemy po to rozszerzyć zakres wyłączeń, żeby te periodyki mogły wejść i ten odpowiedni zakres wyłączeń spod cenzury i zniesienie zakazów umożliwiłoby rozszerzenie wolności słowa, a wtedy te periodyki mogłyby także włączyć się w ten nurt istnienia oficjalnego i przy systemie oczywiście rejestracyjnym. Bo przecież w tej chwili te periodyki się nigdzie nie rejestrują i w związku z tym jest to nieporozumienie jakby logiczne tego zapisu, który strona koalicyjno-rządowa wprowadziła. Ale to tak na marginesie.</p>
<p>Zdaniem naszym oczywiście my nie uważamy, że możemy zmusić w ten czy w inny sposób Sejm do podjęcia takich czy innych decyzji, ale nie stoimy na stanowisku, żeby Sejm obecnej kadencji miał małe moce przerobowe. Tym bardziej, że po stronie jakby koalicyjno-rządowej siedzą posłowie, przedstawiciele PZPR, ZSL, SD, posłowie związkowcy z OPZZ, którzy - jeśli zapadnie tu consensus - chyba będą mieli siłę uruchomić swoich kolegów posłów ze swoich grup czy stronnictw czy partii, aby tego rodzaju decyzje zapadły. Bo nasza strona wbrew może opinii strony koalicyjno-rządowej nie traktuje obecnego Sejmu jako jakichś granitowych złomów, których nie można poruszyć.</p>
<p>Wydaje mi się więc, że te rzeczy można załatwić jeszcze w pilnym trybie i w tym Sejmie, jeżeli się rzeczywiście myśli o możliwości zwiększenia zakresu wolności słowa.</p>
<p>Bardzo duże kontrowersje wywołała także sprawa biuletynów związkowych. Dla nas jest to problem istotny tym bardziej, że jednak kontrakt, który zostanie podpisany, jak ktoś powiedział żartobliwie, ten kontrakt ślubny między „Solidarnością” i opozycją a stroną koalicyjno-rządową, musi się jedna z tego kontraktu także urodzić możliwość przedstawiania opinii swobodnych przez związek zawodowy „Solidarność” i inne związki, które powstaną dla rzesz i swoich związkowców i także innych osób, do których te opinie powinny docierać. Stąd właśnie powrót do zapisu art. 4 pkt. 11 w brzmieniu ustawy z 1981 r. uważamy za niezbędny.</p>
<p>Jeszcze tylko jedna taka ogólna uwaga, że w całym... w tych rozmowach, które rzeczywiście były bardzo szczere i otwarte ze smutkiem można tylko jedno stwierdzić, że brak jest po stronie rządowej tego co biskupi w ostatnim komunikacie wyrazili, pozwolę sobie to zdanie odczytać:</p>
<p>„Biskupi towarzyszą modlitwą i sercem, tym wysiłkom, czyli wysiłkom „okrągłego stołu”. Zachęcają władze do odwagi i konsekwencji w przeprowadzaniu rozpoczętych przemian”.</p>
<p>A więc można powiedzieć, że liczą na to, że głos Kościoła i biskupów zachęci do odwagi i konsekwencji, a w związku z tym do rychłych zmian w ustawie o cenzurze i prawie prasowym.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Chciałbym się przyłączyć do głosu mec. Ambroziaka w tym sensie, żeby z tych naszych obrad coś wynikło. Grupa zagadnień prawnych jest to grupa spraw, gdzie jesteśmy najbliżej. Stąd byłoby rzeczą chyba sensowną dla całokształtu naszych działań, żeby to w jakiś konkret przetworzyć. Tym konkretem oczywiście są zmiany w ustawie. Ja rozumiem trudności, zawał na jaki cierpi w tej chwili Sejm, czy będzie, ulegnie temu zawałowi lada chwila, ale sprawa tych ustaw dwóch o których była mowa rzutuje na sprawy drugiego obiegu i ogólnego klimatu w kraju.</p>
<p>Trochę mnie dziwi, że strona koalicyjno-rządowa, która dość ochoczo deklarowała chęć odejścia od cenzury prewencyjnej i wolę zniesienia urzędu kontroli w dużej mierze, w momencie kiedy mowa jest o złagodzeniu ustawy, no broni poszczególnych sformułowań naszym zdaniem już anachronicznych.</p>
<p>My jesteśmy chyba większymi realistami proponując złagodzenie, a nie skok w nieznane, ale tu właśnie napotykamy na trudności, o których red. Brodzki tak szczegółowo mówił. Czy ktoś w związku z tą grupą zagadnień chciałby zabrać głos?</p>
<p>Mam jeszcze jedną grupę do omówienia drugiego obiegu, albo może wyjaśnienia, czy są pytania dotyczące trybu dalszego postępowania, czy też niejasności, jakie ona sprowadza?</p>
<p>W takim razie proszę o grupę trzecią - w skrócie drugoobiegową, pan Kofman ma głos.</p>
<p><em>Ob. Jan Kofman:</em></p>
<p>Dwa spotkania, które odbyła nasza grupa robocza nie zaowocowały dotąd wypracowaniem bardziej skrystalizowanego wspólnego stanowiska. Zwłaszcza w kwestii tworzenia niezbędnych warunków pozytywnych umożliwiających funkcjonowanie drugiego obiegu z perspektywą przełamywania różnego typu barier, które przeszkadzają zniesieniu tak charakterystycznych dla dnia dzisiejszego wieloobiegowości.</p>
<p>Posługuję się tym neologizmem, który choć brzmi nie najlepiej, to jest o tyle przydatny w użyciu, że zaciera zawarte wartościowanie w określeniach obieg pierwszy, drugi, trzeci itd. Wartościowanie mające w zależności od wypowiadającego zabarwienie dodatnie bądź ujemne. Dyskusja dotychczasowa siłą rzeczy skoncentrowała się na dokładnym wyjaśnieniu sobie przez obie strony własnych stanowisk w sprawie przyszłości drugiego obiegu i warunków sprzyjających jego trwaniu i odradzaniu się.</p>
<p>Muszę od razu powiedzieć, że strony prezentują jakby dwa punkty widzenia, czy dwie pewnego rodzaju filozofie, w ocenie przyczyn, które zrodziły ów drugi obieg oraz skutków, jakie jego funkcjonowanie ze sobą niesie. Nie muszę tutaj z kolei nikogo przekonywać, że w tych kwestiach różnica stanowisk pozostała, i nie ma potrzeby tej różnicy zacierać. Jednak i chcę to powiedzieć z ostrożnym optymizmem, wydaje się, po przebiegu rozmów, że możliwa jest zbliżenie stanowisk w kwestii wyboru dróg, które prowadziłyby do osiągnięcia warunków umożliwiających normalne funkcjonowanie niezależnych wydawnictw i pism.</p>
<p>Myślę, że nie wypaczę ogólnego tonu naszej dyskusji gdy stwierdzę, że przynajmniej w czterech sprawach doszło do wzajemnego zrozumienia i wyznania ich za punkt wyjścia do dalszych negocjacji. Po pierwsze, że obie strony z różnych w pewnej mierze przyczyn uważają nie uważają wieloobiegowości za sytuację zdrową dla dalszej kondycji społeczeństwa i kultury. Toteż wydaje się one zgodne, to znaczy strony, iż należy dążyć w sposób naturalny do usunięcia podziału kultury polskiej na różne obiegi.</p>
<p>Po drugie strony uznały, że obumieranie wieloobiegowości jest procesem ewolucyjnym, to znaczy że dopiero wraz z pogłębiającą się i rozszerzającą demokratyzacją wszystkich sfer życia w kraju, zanikać będą przesłanki sprzyjające odradzaniu się stanu owej wieloobiegowości. Tutaj dodam, że z naszej strony podkreślamy, że warunkiem jego zniesienia jest nierepresjonowanie drugiego obiegu.</p>
<p>Po trzecie - muszę stwierdzić, że doszliśmy tak mi się wydaje do uzgodnienia, że należy wspólnie poszukiwać dróg, które ten proces no jednak przyspieszyły.</p>
<p>Po czwarte wreszcie wydaje mi się, że strony są zgodne co do tego, iż ważnym elementem pobudzającym uruchomienie wspomnianego ewolucyjnego procesu będzie wnoszenie problematyki drugiego obiegu do telewizji, radia i prasy, oczywiście z udziałem ludzi z tego obiegu w sposób sprzyjający obiektywnemu przedstawieniu korzeni, stanu obecnego i przyszłości wieloobiegowości. Podobnie na zasadzie wzajemności my ze swej strony proponujemy by na te tematy w drugim obiegu wypowiadała się strona rządowo-koalicyjna. To co powyżej powiedziałem dotyczy zbliżenia w sprawach jednak ogólnych Jeśli chodzi natomiast o sprawy bardziej konkretne to gdy dochodzi do precyzacji proponowanych rozwiązań na razie nie osiągnięto w grupie fazy wkraczania w fazę wkraczania konkretyzowania rozstrzygnięć. Przedkładanie ogólnych deklaracji strony koalicyjno-rządowej na język konkretów nie przyniosło dotąd decyzji, które by nas zadowoliły.</p>
<p>Ale muszę też powiedzieć, z nadzieją, że dobrze zrozumiałem sens dyskusji, iż obie strony są zdania, że zainicjowanie procesu prowadzącego do zanikania wieloobiegowości należy od konkretnej odważnej decyzji politycznej strony koalicyjno-rządowej. Nasza strona przedstawiła projekt stanowiska w sprawie drugiego obiegu, i po wstępnym ustosunkowaniu się doń partnerów sądzimy, że dyskusja będzie miała swój dalszy ciąg, choć zarazem oczekujemy, że strona koalicyjno-rządowa też przedstawi nam swoje stanowisko na piśmie.</p>
<p>Oceniając obecne zaawansowanie rozmów najogólniej mógłbym powiedzieć, że szanse porozumienia na dziś rysują się w sprawie realizacji wniesionej przez naszą stronę, a podtrzymaną przez ministra Jerzego Urbana koncepcji zniesienia wszelkich ograniczeń w publikowaniu i rozpowszechnianiu oraz zwolnienia od kontroli wstępnej periodyków o charakterze społeczno-politycznym, kulturalnym, naukowym i artystycznym, ukazujących się nie częściej niż raz w miesiącu. Obie strony rozumieją, że muszą temu towarzyszyć możliwie szybkie zmiany przepisów prawnych, nad czym pracuje grupa do spraw cenzury i prawa prasowego - tutaj nasza grupa oraz podzespół prawny.</p>
<p>Kończąc pragnę poinformować, że obie strony uznały za celowe dalsze spotkania grupy i tę propozycję wnoszę z naszej strony na ręce współprzewodniczącego podzespołu.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo. </p>
<p>Pan minister Urban.</p>
<p><em>Ob. Jerzy Urban:</em></p>
<p>Ja tylko chciałem dodać sprostowanie. Ta propozycja rzucona w dyskusji brzmiała, że można próbować znaleźć grupę takich miesięczników, które na zasadach decyzji cenzury można by wyłączyć spod cenzury, natomiast nie było mowy oczywiście o tym, żeby wyłączać cenzury ze względu na częstotliwość ukazywania się jakimś systemowym aktem prawnym, co zresztą byłoby nielogicznie zupełnie.</p>
<p>Dziękuję.</p>
<p><em>Przewodniczący:</em></p>
<p>Tak było rzeczywiście na ostatnim posiedzeniu mowa o grupie, przykładowo mówiliśmy od „Nowych Dróg” po „Krytykę”.</p>
<p>Więc grupę rozumiemy szeroko, ale oczywiście, że powinna być lista tych miesięczników sporządzona.</p>
<p><em>Ob. Jan Kofman:</em></p>
<p>Przepraszam bardzo może ja tutaj zabiorę głos. Więc tutaj jest sprawa sporna i pozostawiamy to dyskusji w naszej grupie, czy to miałaby być lista czy indywidualny tryb.</p>
<p>Dziękuję.</p>
<p><em>Przewodniczący:</em></p>
<p>Ja zrozumiałem listę tych, które się ukazują faktycznie w Polsce i wydaje się, że w stosunku do poszczególnych tytułów te zastrzeżenia byłyby chyba nie takie wielkie.</p>
<p><em>Ob. Jerzy Urban:</em></p>
<p>Istota rzeczy, ja bym się nie wtrącał broń Boże w wybór, gdyby pan Kofman nie powoływał się na mnie. Więc ja chciałem po prostu uściślić, że ja nie proponowałem wyłączenia pism, które ukazują się nie częściej niż raz w miesiącu, tylko poszukania wśród tych pism takiej grupy pism różnej orientacji, które można by na zasadzie stopniowych kroków zwolnić spod kontroli wstępnej.</p>
<p>Dziękuję.</p>
<p><em>Przewodniczący:</em></p>
<p>Proszę bardzo, pan Tabkowski.</p>
<p><em>Ob. Sławomir Tabkowski:</em></p>
<p>Pan Kofman przedstawił większość problemów naszych prac. Ja właściwie muszę i obecnie dokonać pewnych dwóch sprostowań. Jedno jest proste - nasza dyskusja o liście i o indywidualnym trybie nie dotyczyła propozycji rzuconej przez pana ministra Urbana, tylko zupełnie czegoś innego. Przepraszam bardzo. Więc to tak technicznie, o czymś innym mówiliśmy.</p>
<p>Ale muszę dokonać pewnego sprostowania poważniejszego. Ja nie mogę się zgodzić po dwóch dniach pracy, aby - a tutaj licząca się ilość osób jest, która uczestniczyła w tych pracach - aby skądinąd, moim zdaniem bardzo interesujące konstruktywne w sumie, na wysokim stopniu uogólnienia i widzenia procesów pewnych, dyskusję tego zespołu wykorzystywać przy sprawozdaniu podpierając się pewną grą propagandową.</p>
<p>To znaczy, myśmy - a ci którzy uczestniczyli w tym zespole wiedzą - określili warunki rozwiązania, czy wychodzenia pism drugiego obiegu. Zgodziliśmy się wspólnie, iż pojęcie drugi obieg, albo państwo wczoraj zaproponowali, wieloobiegowość, że nie jest to jeden blok, że kryją się w tym różnego rodzaju wydawnictwa, różnych grup tych, które są, czy tych, które będą. To była dosyć głęboka analiza i zgodziliśmy się właściwie w większości, stanęliśmy tam w którymś momencie.</p>
<p>Natomiast ja tu słyszę, że my nie chcemy dać czegoś, że my coś bronimy, że my jakoś tam trzymamy coś itd. Warunki naszej pracy polegały na tym, żeśmy sformułowali sobie wzajemnie co trzeba zrobić z państwa strony i z naszej strony, aby coś się miało dalej wydarzyć. To co państwo mają zrobić u siebie ewentualnie i co my mamy zrobić u siebie, na zasadach, można by powiedzieć, żeby to wyjaśnić, jakby parytetowo. Może przynosić różne konsekwencje, również te, które są dla dwóch stron niewygodne.</p>
<p>Wobec tego rzecz nie polega w tym, co strona koalicyjno-rządowa odda, tylko wydaje mi się, że nasza rozmowa toczyła się z obopólną troską o partnerów. Wobec tego nie chciałbym, aby ją prezentować w tradycyjny sposób, jak to się dzieje nie tylko przy tej okazji, albo innej. Podkreślam, z obopólną troską o partnera.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Czy pan Kofman?</p>
<p><em>Ob. Jan Kofman:</em></p>
<p>Tak. Chyba tu jest nieporozumienie. Zdawało mi się, że tutaj z naszej strony padło bardzo wyważone stanowisko. Zwracam uwagę, że tam gdzie podkreślałem odmienność naszego stanowiska, to zaznaczałem to bardzo wyraźnie. Np. dodam tu, że z naszej strony podkreślaliśmy, że warunkiem jego zniesienia jest nierepresjonowanie drugiego obiegu. Nie widzę tu nic niewłaściwego.</p>
<p>Tak samo tam, gdzie mówiliśmy o tym, to co pan Tabkowski proponuje jako wzajemne partnerskie dogadywanie się, to przecież my tutaj proponujemy w tym czwartym punkcie. I to jest jasne. Mówimy, że chodzi o dialogowanie, które by umożliwiło obu stronom przedstawienie swoich racji. Tu ja nie widzę w tym dokumencie nic, co mogłoby urazić drugą stronę. No przykro, może jestem jakoś za mało delikatny. Ale rzeczywiście nie.</p>
<p>Dziękuję bardzo.</p>
<p><em>Ob. Bogdan Jachacz:</em></p>
<p>W kwestii formalnej. Panie przewodniczący, czy nie moglibyśmy spowodować przerwy na papierosa po wysłuchaniu sprawozdań?</p>
<p><em>Przewodniczący:</em></p>
<p>Ja obiecałem ministrowi Urbanowi przerwę o godz. 12.00. Ale jeżeli jest taki wniosek... Chciałem dotrzymać słowa. Ale jeżeli jest wolą większości, żeby po sprawozdaniach zrobić teraz przerwę, to bardzo proszę - 20 minut przerwy.</p>
<p></p>
<p>/Przerwa./</p>
<p></p>
<p>/Po przerwie./</p>
<p></p>
<p><em>Przewodniczący:</em></p>
<p>Wznawiamy dyskusję nad sprawozdaniami. Mam zgłoszenia naszej strony, opozycyjnej. Bardzo bym prosił.</p>
<p>Głos ma pan Maciej Iłowiecki.</p>
<p><em>Ob. Maciej Iłowiecki:</em></p>
<p>Proszę państwa, przykro mi, że znów muszę troszkę ponudzić, tzn. wrócić do spraw pewnych. Otóż dyskusje nasze o monopolu RSW „Prasy” przypominają - proszę wybaczyć - troszkę rozmowy dziada z obrazem. Tzn. my podtrzymujemy tezę, że istnienie jakiegokolwiek monopolu jest niezdrowe i że i tak nie da się utrzymać żadnych monopoli w najbliższym czasie. Natomiast pan prezes RSW „Prasy” Rydygier w rozmowie z „Polityką” podtrzymuje tezę, że sytuacja jest normalna, a do monopolu daleko.</p>
<p>Natomiast ani w „Polityce”, ani „Polityce”, ani nam, ani społeczeństwu nie udało się dotąd dowiedzieć, jakie są naprawdę bilanse, wydatki, zarobki, podatki tej spółdzielni chociaż o to prosiliśmy na początku, jak panowie pamiętają. I jak to wszystko jest dzielone.</p>
<p>Zgodnie z ustaleniem pana prezesa Rydygiera pozostanę zatem demagogiem i zapytam, czy zdaniem panów prawdziwe są dane, które podał w „Tygodniu Powszechnym” Maciej Kozłowski, zwłaszcza na temat publikacji, które jak myślę, wielu z panów z tamtej strony stołu uznaje już nie tylko za nieużyteczne, ale wręcz szkodliwe dla kultury narodowej.</p>
<p>I chciałbym też prosić o taką zdecydowaną odpowiedź, żebyśmy mogli wiedzieć sami, na jakim gruncie stoimy, a także żeby wiedziało to społeczeństwo. Czy strona koalicyjno-rządowa uznaje istnienie RSW „Prasy” w obecnej formie za rzecz właściwą i korzystną dla społeczeństwa i dla nowego ładu informacyjnego w Polsce?</p>
<p>Pan prezes Rydygier mówił w „Polityce” o trudnościach w ewentualnych zmianach formuły koncernu, czy też - przepraszam - spółdzielni ze względu na różne zaszłości prawne i historię. Mam tu akurat tę historię. Byłoby niezmiernie interesujące się z nią zapoznać. Nie chcę państwa nudzić. Wspomnę tylko taki drobiazg, pewną zaszłość. Otóż np. to, że Stowarzyszenie Dziennikarzy Polskich było swego czasu członkiem udziałowcem Spółdzielni RSW „Prasa”. A potem, kiedy zmieniły się władze SDP okazało się, że odpowiednie dokumenty, niestety, zaginęły w tej sprawie. I przestaliśmy być udziałowcem z dnia na dzień.</p>
<p>A ponieważ słyszę też zewsząd, że Iłowiecki chce rozwalić RSW „Prasę” i odebrać partii źródło zysku, chciałbym powiedzieć teraz wyraźnie - nie chcę niczego rozwalać, nie chcę odbierać nikomu zysków i jako pracownik RSW „Prasy” właśnie wydaje mi się nawet - zresztą lojalnie walczący o poziom i rozpowszechnianie takich pism jak „Problemy” czy „Wiedza i Życie” - natomiast jeżeli mamy w istocie traktować poważnie to, co nazywamy nowym informacyjnym ładem, to pozwólcie, że pozostanę do końca przy swoim zdaniu. A jest ono takie, że struktura obecnego ładu informacyjnego, którego bardzo istotną częścią jest spółdzielnia RSW „Prasa” nie przystaje, mówiąc delikatnie, do obecnych zadań, jakie chcieliby panowie, już nie mówiąc o nas, żeby prasa spełniała. Ergo, do tego ładu nie pasuje również struktura tej dziwnej spółdzielni.</p>
<p>I przypomnę tutaj, że reforma owej struktury została podjęta przez partię w roku 1981 i nie została nigdy wykonana, nawet te decyzje, które wtedy podjęto.</p>
<p>I pozwolę sobie przy okazji w tym miejscu wesprzeć całkowicie wygłoszoną tutaj poprzednio tezę, poprzednim razem, pana Kaczanowskiego ze Szczecina, wiele pism lokalnych powinno być własnością społeczności lokalnych i podlegać ich kontroli. Jeśli jest to teza niewłaściwa, również prosiłbym o rzeczowe argumenty przeciwko niej.</p>
<p>I wreszcie po raz nie wiem który, ta smutna sprawa weryfikacji. Otóż pozwolą panowie, doceniając dobrą wolę strony koalicyjno-rządowej w sprawie naprawienia krzywd indywidualnych, nadal pozostanę przy swoim zdaniu, że chodzi tu o pewne zasady przede wszystkim i że właśnie ta weryfikacja była możliwa dzięki istnieniu monopolu w prasie. I że była ona bezprawna i niemoralna, ponieważ stanowiła jednak formę karania za poglądy polityczne. I na razie usłyszałem stwierdzenie, że karanie za poglądy polityczne nie powinno nigdy mieć miejsca tylko z ust pana prezesa Howzana, co przyjmuję zresztą z zadowoleniem, ale to jednak, przypominam, nie pan Howzan był odpowiedzialny za weryfikację. To by było wszystko, dziękuję.</p>
<p><em>Przewodniczący:</em></p>
<p>Dziękuję bardzo. Głos ma pan Sławomir Tabkowski.</p>
<p><em>P. Sławomir Tabkowski:</em></p>
<p>Z uwagi na to, że czeka nas opracowanie dokumentów, chciałbym zadać państwu, ale nie tylko stronie opozycyjno- solidarnościowej, ale wszystkim, następujące pytanie: pytanie to wiąże się z wypowiedziami na poprzednim naszym wspólnym spotkaniu pana Kozłowskiego i pana Mazowieckiego. Pozwolę sobie zacytować fragment wypowiedzi pana Mazowieckiego, w którym mówił - nie odpowiada nam taka poetyka dokumentu, który przedłożył w swoim czasie prezes Jachacz. Chciałbym wobec tego zaproponować, abyśmy jeszcze tutaj jak jesteśmy razem, do czasu wyłonienia komitetu redakcyjnego odpowiedzieli na podstawowe pytanie, jak ma ten komitet redakcyjny pracować? Inaczej mówiąc, jaka ma być poetyka dokumentu?</p>
<p>Optuję za tym, aby nie był to jednak dokument o charakterze konfrontacyjnym. Optuję za tym, sądzę, że po to żeśmy usiedli przy tym stole i zaczęliśmy pracować, aby odszukać elementów wspólnych. Jak byśmy zakładali, że nie mamy wspólnej... że nie mamy możliwości dopracowania się czegokolwiek wspólnego, to nasze tutaj obrady miałyby tylko charakter towarzyski, ewentualnie jakiś tam inny.</p>
<p>Wobec tego sugeruję innym uczestnikom dzisiejszych obrad i również stronie opozycyjno-solidarnościowej, o wypowiedź w tej sprawie. Jeżeli nie padnie taka propozycja, czy nie zgodzimy się z taką propozycję, obawiam się, że prace nad dokumentem, a później przyjęcie na potwierdzenie wspólnie tego dokumentu, przyjęcie na posiedzeniu wspólnym tego dokumentu trwać będzie bardzo długo i zakończą się nawet, mogą się zakończyć nawet cofnięciem w niektórych sprawach, w których coś tam dopracowaliśmy.</p>
<p>Natomiast korzystając z okazji, że mój ukochany - jak by to dobrze nazwać - polemista, ja pana Iłowieckiego polemistą jestem, bo już po raz drugi się nam tak zdarza, że ja po panu zabieram głos, to oczywiście zbieg okoliczności, to chciałbym odpowiedzieć przy okazji od razu na kilka spraw, o których pan mówił, z tym że chciałbym zasugerować, abyśmy w tej sytuacji i w innych nie powtarzali pewnej rzeczy po raz kolejny, ponieważ prawdopodobnie wszyscy mieliśmy wystarczająco dużo okazji, żeby wyrazić swoje stanowisko i swojo zdanie, chyba że chcemy prowadzić dłużej te obrady, bądź też ktoś ma przekonanie, że pod wpływem pewnego nacisku znaczy przypomnienia tej sprawy, sprawa druga, zmieni opinię czy zmieni ocenę.</p>
<p>Ale w związku z tym, że zostało podjęte, to ja też powiem. Ile procent zysków RSW przekazało do właścicieli swoich niejako, to o tym powiedział pan Rydygier w tym tekście, jest to napisane.</p>
<p>Po drugie, mam nadzieję, że na różne opinie, oceny podjęte przez pana Kozłowskiego w Tygodniu Powszechnym, mam nadzieję, że pan Iłowiecki będzie mógł znaleźć odpowiedź na łamach Tygodnika Powszechnego, bo z tego co usłyszałem, to osoby czy instytucje, które pan redaktor Kozłowski wymieniał, nie wiem czy zwrócimy się czy chciały się zwrócić do Tygodnika Powszechnego o wydrukowanie po prostu ich odpowiedzi. Więc odpowiedź również zostanie upowszechniona, mam nadzieję przez redakcję Tygodnika Powszechnego.</p>
<p>Po trzecie, została podjęta sprawa RSW. Ja już mówiłem tutaj, na jednym ze spotkań, że byłoby dobrze, aby jednak jakąś granice suwerenności uznali partnerzy, siadający przy tym stole. Mówi pan o reformie, mówiłem wtedy, że nasze strony czy ja osobiście chciałbym przedstawić też kilka dobrych pomysłów, co u państwa zreformować, wobec tego stanęliśmy w którymś momencie w sprawie RSW i wyszliśmy jak to pan Kozłowski powiedział, w jednej z naszych rozmów, wczoraj - jeśli się nie mylę, na zasadzie pewnego kompromisu. Kompromisu rozwiązującego kwestię papierowe. To wobec tego stanęliśmy.</p>
<p>Proponuję również, żeby formułować pewne wnioski, które się rzuca w sposób konkretny, dlatego że ja zgadzam się z panem red. Iłowieckim, że pisma lokalne powinny podlegać społecznościom lokalnym. Z tego co mi wiadomo, reprezentacją społeczności lokalnej jest rada narodowa. Czy wobec tego to takie rozwiązanie satysfakcjonowałoby czy też istnieją jakieś inne wspólne reprezentacje całych społeczności?</p>
<p>Albo tak, albo tak po prostu. I ostatnia kwestia. Ja chciałbym powiedzieć, że użycie sformułowania, nie wchodząc już i nie nawiązując już do stanowiska, które myśmy zajęli w sprawie weryfikacji, ale użycie sformułowania, że weryfikacja polegała, była formą karania poglądów politycznych, w momencie kiedy używa się to, do takiego zawodu jakim jest zawód dziennikarza, jest pewnego rodzaju nieścisłe, bo ja rozumiem, że, nie, ten zawód w sposób z natury swojej polega na tym, że nasze poglądy emitujemy. Jeśli tylko o tym mówić, bo ja nie podejmuję całego problemu weryfikacji, tylko o tym konkretnym fakcie... nie musi emitować swoich poglądów, nie musi ich prezentować, ale dziennikarz w sposób naturalny emituje. Dlatego też nie jest to do końca ścisłe i to troszkę inaczej, ale nie nawiązuję do całej sprawy weryfikacji, bo już ona była przedmiotem.</p>
<p>Najważniejsze to co powiedziałem zrekapitulować, to prośba o odpowiedź, o próbę wspólnej odpowiedzi na pytanie o tę poetykę tego dokumentu wspólnego, zmierzam ku temu tylko, aby usprawnić pracę i aby osoby delegowane do komitetu redakcyjnego tę pracę mogły w naszym wspólnym imieniu wykonywać przynajmniej wiedząc pewne rzeczy i znając pewne zasady.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo. Mówiąc o poetyce mieliśmy na myśli język dokumentu. Otóż po prostu uważamy, że ten język powinien być maksymalnie rzeczowy, pozbawiony elementów ubocznych, nawet jeżeli brzmią on skądinąd pięknie i tak jak sytuacja przy tym stoliku wygląda sądzę, że dokument powinien być właśnie rzeczowy. Tylko na tym gruncie możemy się obronić przed zarzutami, że całkiem nie spełniliśmy pokładanych nadziei w nas.</p>
<p>Nas po prostu nie interesują pięknie brzmiące słowa, a raczej fakty. I oczywiście uzgodnienia tyle, na ile tylko się da. Nam również chodzi o to, żeby jak najwięcej rzeczy uzgodnić, co nie wyklucza obszernych niestety protokołów rozbieżności.</p>
<p>Głos obecnie oddaję panu Jackowi Moskwie.</p>
<p><em>Ob. Jacek Moskwa:</em></p>
<p>Ja chciałam odpowiedzieć na apel pana Tabkowskiego, żeby nasza dyskusja zawierała też pewne elementy wzięte z przedstawionych przez państwa 11 punktów propozycji.</p>
<p>W punkcie pierwszym znajduję sformułowanie następujące: „Może również w przyszłości powstać ogólnokrajowy dziennik informacyjny firmowanych przez środowiska skupione wokół Komitetu Obywatelskiego”.</p>
<p>Jest to sformułowanie słuszne, nie posiadające jednak waloru konkretu, gdyż brakuje zarówno konkretnych dat, jak i całego szeregu warunków związanych z wydawaniem konkretnego tytułu prasowego w obecnej sytuacji.</p>
<p>W związku z tym ja przygotowałem propozycję zawierającą 7 punktów. Tekst otrzymaliście państwo w tej chwili. Chciałbym je teraz po prostu przedstawić jako konkretną propozycję sądząc, że zapis na temat pisma codziennego opozycji - jeśli oczywiście dojdziemy do zgody w tym przedmiocie powinien znaleźć się - czy to jako załącznik, czy to jako integralna część naszych ustaleń.</p>
<p>Założenie niezależnego pisma codziennego. Po pierwsze - istnienie niezależnego pisma codziennego jest warunkiem udziału opozycji w wyborach oraz jej normalnego funkcjonowania w przyszłym Sejmie i ewentualnym Senacie.</p>
<p>Po drugie - pismo takie powinno uwzględniać stosunkowo szeroki wachlarz poglądów i opinii. Stąd koncepcja oparcia przyszłego dziennika o Komitet Obywatelski przy przewodniczącym NSZZ „Solidarność”. Komitet ten jest organem opiniodawczym i doradczym, skupiającym przedstawicieli zróżnicowanych środowisk i orientacji politycznych wśród nich wybitnych przedstawicieli nauki i kultury.</p>
<p>Po trzecie - pismo powinno być wydawane przez powołaną do tego celu spółkę lub spółdzielnię wydawniczą na zlecenie wyżej wymienionego komitetu.</p>
<p>Po czwarte - z uwagi na to, że uruchomienie postulowanego pisma jest przedsięwzięciem bardzo kosztownym, niezbędne byłoby powołanie wspierającej go fundacji, z prawem przyjmowania darowizn krajowych i zagranicznych.</p>
<p>Po piąte - obecny stan prawny nie stwarza zasadniczych przeszkód dla udzielenia zezwolenia na wydawanie takiego pisma.</p>
<p>Istnieje jednak możliwość wykorzystywania biurokratycznej procedury dla przewlekania zezwolenia lub oddalenia wniosku. Stąd niezbędna jest polityczna gwarancja zapisana w ustaleniach „okrągłego stołu”. Powinna ona dotyczyć niezwłocznego zarejestrowania spółki wraz fundacją, udzielenia na działalność wydawniczą oraz zezwolenie na wydawanie konkretnego tytułu w określonym nakładzie.</p>
<p>Po szóste - w sytuacji, gdy obowiązuje reglamentacja papieru niezbędne jest zagwarantowanie odpowiedniego przydziału z rezerw państwowych 4-5 tys. ton rocznie przy nakładzie 500 tys. egzemplarzy.</p>
<p>Po siódme - w warunkach istniejącego monopolu niezbędne jest zagwarantowanie przez prezesa RSW „Prasa” druku wyżej wymienionego pisma łącznie ze składem i chemigrafią, a także jego kolportażu na zasadach przyjętych dla innych tytułów prasy codziennej.</p>
<p>Z uwagi na wymogi kolportażu pismo powinno być drukowane w Warszawie , gdzie wchodzą w grę następujące drukarnie: Dom Słowa Polskiego, drukarnia „Życia Warszawy” lub „Expressu Wieczornego”.</p>
<p>Dwa słowa komentarza czy wyjaśnienia. Otóż to biurokratyczne przewlekanie procedury udzielania zezwoleń na prowadzenie działalności wydawniczej, czy wydawanie konkretnego tytułu pisma nie jest jakimś naszym wymysłem. Przykładów mogą być tutaj takie tytuły: rodzące się w bólach jak „Po Prostu”, czy tygodnik czy dwutygodnik grupy dialogowej „Consensus kraj”, o którym słyszy się co najmniej od dwóch lat /przepraszam ód czterech lat tu koledzy mnie poprawiają./</p>
<p>W związku z tym sądzimy, że powinien się na ten temat znaleźć konkretny zapis.</p>
<p>Podobnie w obecnej sytuacji, kiedy nie wiadomo nic na temat realnego terminu wprowadzenia wolnego rynku obrotu papierem, a zwłaszcza dostępu do drukarni, niezbędne byłoby podjęcie w tej sprawie również konkretnych zobowiązań. W związku z tym - jak rozumiem - zapis przez nas postulowany powinien być związany z kalendarzem, z zapisem dat kiedy uruchomienie takiego pisma byłoby możliwe.</p>
<p>Nasz postulat sięga tutaj bardzo daleko. A więc uruchomienia pisma już przy okazji wyborów, jako tytułu, w którym można by było prezentować sylwetki kandydatów opozycji na posłów, rozwijającej się gazety wyborczej w normalny tytuł prasowy w realnej perspektywie.</p>
<p>To tyle mam do powiedzenia. I tutaj apelowałbym o bardzo konkretną odpowiedź w tej materii, bo wtedy być może w tym jednym punkcie moglibyśmy wyjść z jakimś konkretem.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję. Oddaję głos panu Krzysztofowi Teodorowi Toeplitzowi.</p>
<p><em>Ob. K. T. Toeplitz:</em></p>
<p>Proszę państwa, ponieważ jak rozumiem zbliżamy się do jakichś już postanowień to znaczy organizacyjnych postanowień co ma wyniknąć z naszych tutaj 3-dniowych spotkań. Chciałbym w tej sprawie po prostu parę słów powiedzieć.</p>
<p>Otóż wydaje się, że jest pora, ażebyśmy sobie zdali sprawę co ma i co może wyniknąć z tego naszego spotkania. Pan przewodniczący Kozłowski na początku dzisiejszego dnia dał wyraz pewnemu rozczarowaniu, pewnemu jak gdyby rozgoryczeniu tym, że tak niewiele posunęliśmy się do przodu. Wydaje mi się jednak, że podobny nastrój panuje i po drugiej stronie stolika. I że obie strony mają poczucie tego, że nie osiągnęliśmy maksimum tego cośmy sobie przychodząc tutaj wyobrażali. Że z jednej strony panowie chcieli bardziej może, większych postępów zwłaszcza w dziedzinie telewizji. Że z kolei strona, po której siedzę, wyobrażała sobie, że ta oferta, którą pierwszego dnia przedstawiliśmy, będzie przyjęta lepiej, że będzie to oferta, która w jakimś sensie no otwiera możliwości w naszym przekonaniu i że będzie po prostu skwitowana jako oferta szersza niż tak jak żeście panowie ją później ocenili.</p>
<p>Ale taka jest po prostu rzeczywistość. I wydaje mi się, że celem czy też finalnym akcentem tego spotkania, które powinno znaleźć swoje odbicie w dokumencie pisanym, jest po prostu zdanie sobie sprawy, że zawieramy pewien rodzaj kompromisu, że zapisujemy pewien zbiór pewnych zupełnie postanowień, co do których obie strony nie mają wątpliwości. I w moim odczuciu granicą jak gdyby tego czy spełniliśmy, czy nie spełniliśmy swojego zadania, jest odpowiedź na pytanie - czy to co zapiszemy z tego „stolika” będzie stwarzało możliwości do dalszej koegzystencji, jak gdyby dwóch tych stron, czy wielu stron, które tutaj siedzą przy tym stole, na gruncie publicznego życia w prasie i środkach przekazu. My po prostu musimy stworzyć wyjściowe warunki do koegzystowania bardzo różnych przecież podmiotów, bardzo różnych intencji, bardzo różnych orientacji w ramach normalnego życia publicznego w Polsce.</p>
<p>Wydaje mi się, że gdybyśmy sobie powiedzieli, że nie jesteśmy w stanie doprowadzić do takiego zapisu, który stwarza te możliwości, to byśmy ponieśli porażkę, to byłaby prawdziwa porażka.</p>
<p>Moje odczucie jest takie, że mimo - jak powiadam - rozczarowania po obu stronach chyba, to jednak jesteśmy w stanie zanotować, napisać w wyniku tych naszych obrad pewien zbiór podstawowych punktów i postanowień, które stworzą wyjściowe warunki dla tej koegzystencji w publicznym życiu środków masowego przekazu w Polsce.</p>
<p>I to uważam za rzecz, którą powinniśmy mieć na względzie redagując jakby ten końcowy dokument - czy możemy tam rzeczywiście zapisać taki zbiór postanowień, który w odczuciu obu stron stworzy punkt wyjściowy jak powiadam do takiej koegzystencji. Dlaczego mówię o punkcie wyjściowym? Dlatego, że z tego co tutaj słyszymy i z tego o czym tutaj rozmawiamy wynika zupełnie jasno, że przecież nie jesteśmy w stanie dokonać, załatwić wszystkich spraw, które nas interesują, i które nam niekiedy doskwierają, że natomiast jesteśmy w stanie stworzyć punkty wyjściowe i przecież zdajemy sobie sprawę z tego, że życie toczy się dalej. To znaczy, że pewne wyjściowe sytuacje, które tutaj zaznaczamy, one będą ewoluować, one będą żłobić sobie rozmaite swoje koleiny, o których my nie mamy dzisiaj pojęcia. My nie wiemy jak się sprawy mogą potoczyć i prawdopodobnie jeżeli będą przynajmniej zdrowe podstawy, czy przynajmniej przyczółek do tego myślenia, które chcemy wprowadzić na terenie środków masowego przekazu, to ja się osobiście nie boję o to, że te koleiny się wyżłobią tak czy inaczej, zwłaszcza że przecież nad tym co my tutaj postanawiamy unoszą się pewne ogólne konstrukcje polityczne, które konstruują się przy innych stołach, które konstruuje „wielki stół”, a więc jak gdyby pracujemy w materii, która nie jest przecież zastygła, tylko która jest w ramach pewnej ewolucji, która jest płynna.</p>
<p>Wydaje mi się, że powinniśmy w ten sposób spojrzeć na to, co mamy do zapisania i powinniśmy sobie również powiedzieć, że to co w moim odczuciu jest tym warunkiem minimum kompromisu, to są właściwie trzy podstawowe punkty. To jest po pierwsze zniesienie knebla informacyjnego, który znajdował się po stronie części opinii, zniesienie knebla informacyjnego. Wydaje mi się że jesteśmy w stanie sobie powiedzieć, że ten knebel przy rozmaitych praktycznych uzgodnieniach właściwie jesteśmy w stanie usunąć.</p>
<p>Druga sprawa to jest doprowadzenie do sytuacji kiedy można by artykułować najrozmaitsze stanowiska, a więc po prostu wolność wypowiedzi dla wszystkich, wypowiedzi nie prześladowanej, z powodu ich treści jak gdyby światopoglądowych, politycznych orientacji filozoficznych itd.</p>
<p>Wydaje mi się, że w tym cośmy do tej pory omówili nie widzę niebezpieczeństwa, żeby tego rodzaju wolność została nam odebrana. Po trzecie wreszcie wydaje się, że należy dążyć do stworzenia równych praw dla wszystkich, w zakresie jak gdyby respektowania tych samych reguł gry. Tutaj stosunkowo jest najtrudniej się dogadać i to wcale nie dlatego, że po stronie koalicyjno-rządowej znajdują się rozmaite monopole, ale również dlatego, że po stronie na przykład drugiego obiegu, czy po stronie szerzej rozumianej opozycyjno-solidarnościowej znajdują się możliwości oddziaływania na opinie, nie podporządkowane to oddziaływanie jest jak gdyby tym regułom gry, które obowiązują na przykład prasę ukazującą się w kraju, czy prasę ukazującą się legalnie, a więc tutaj możliwości rozmaitych... są spore. Chodziłoby o to, żeby po prostu po obu stronach przyjąć pewne reguły gry, które można nazwać regułami gry fair, czy regułami gry w ramach pewnego porządku albo prawnego, albo przynajmniej pewnej elegancji towarzyskiej, która również przecież w tym środowisku obowiązuje, czy też powinna obowiązywać.</p>
<p>I tak mi się wydaje, wyglądają te rzeczywiste jak gdyby punkty co do których możemy się na pewno w tej deklaracji końcowej porozumieć.</p>
<p>I teraz chciałem już mówić o rzeczach chyba bardziej konkretnych, mianowicie o sprawie tego jak ten zapis powinien wyglądać. Ja bym się - pan Woźniakowski starał się tutaj nam przedstawić dwie możliwości jak gdyby tego zapisu. Jeden to jest - jedna możliwość to jest jak pan to określił zapis tego z czego się ogromnie po obu stronach cieszymy, klaszczemy i jesteśmy zachwyceni, z drugiej strony zapis tego do czegośmy się nie mogli porozumieć, względnie zapis tego co się stało z komentarzem poszczególnych stron do tego cośmy osiągnęli, z komentarzem oczywiście z obu stron krytycznym, czy nie polegającym na zupełnie pełnej satysfakcji, z tego cośmy zapisali i wyrażającym pewną jakby ideę przyszłościową tego jak sobie poszczególne strony, a nawet poszczególne osoby przy tym stole siedzące wyobrażają tę świetlaną przyszłość systemu informacyjnego.</p>
<p>Ja bym był przeciwny tej drugiej formule, żebyśmy składali, załączali do tego dokumentu nasze wyobrażenia i nasze pobożne życzenia na temat tego, jak to powinno wyglądać w przyszłości. Wszyscy wzajemnie, przynajmniej większość z nas zajmujemy się pisaniem, w rozmaitych gazetach, mamy okazję wielokrotnie wypowiadać swoje poglądy na temat tych świetlanych wizji przyszłości, czy na temat modelu, który by nam się marzył i będziemy to prawdopodobnie robić, myślę, że ta końcowa wizja żadnego z nas tutaj siedzących nie została, czy nie zostanie spełniona tak szybko, co nie znaczy, że mamy się o nią nie upominać, a więc odłożyłbym to raczej. Odłożyłbym te jak gdyby komentarze i przeniósłbym je po prostu na teren działalności publicystycznej. Natomiast w zapisie wydaje się, że stać nas na to, żebyśmy zapisali to do czegośmy się konkretnie na pewno dogadali i tematy co do których nie potrafiliśmy się porozumieć. To jest w zasadzie to co - tak jak sobie wyobrażam ten nasz projekt. Myślę, że jakkolwiek przed tygodniem panowie powiedzieli, że ten dokument, który przedstawiliśmy jako propozycje naszych uzgodnień no jest nieodpowiedni - jeśli chodzi zwłaszcza o jego poetykę, to ma on jedną zaletę, on ma charakter wyliczenia problemów, o których mówiliśmy. W tym sensie może być pożyteczny w pracy ostatecznej, w pracy redakcyjnej. Tam jest po prostu punkt, po punkcie napisane co wchodzi w zakres naszych zainteresowań. I w tym sensie jako enumeratywne wyszczególnienie tematów, o których mówiliśmy proponowałbym go nie odrzucać całkowicie, może go użyć jako dokument roboczy wyjściowy i go przeredagować, zastanowić się nad tym gdzie w poszczególnych punktach myśmy się dogadali gdzie nie. Będzie to pewnym ułatwieniem jednak dla naszej pracy, kiedy ten spis tematów omawianych będziemy mieli przed sobą.</p>
<p>Myślę również, że nie ma nieszczęścia, jeżeli spiszemy jak powiedziałem rzeczy co do których się porozumieliśmy na pewno i rzeczy, co do których nie porozumieliśmy się jeszcze, bo przecież w moi odczuciu to cośmy tu osiągnęli, to jest to cośmy osiągnęli już, a tego czegośmy nie osiągnęli, to jest to czegośmy nie osiągnęli jeszcze, co nie znaczy, że nie osiągniemy czegoś w tym rodzaju, czy czegoś podobnego w nadchodzącej przyszłości.</p>
<p>Jest natomiast kilka spraw, dwie konkretnie, które chciałbym, żebyśmy jednak tutaj sobie spuentowali, żebyśmy wiedzieli dokładnie jak mamy postępować dalej redagując ten dokument. Jedna sprawa dotyczy stanowisk rozmaitych, które zarysowały się w związku z tzw. programami autorskimi, które jak rozumiem zostały ustalone w pewnym konkretnym wymiarze czasowym, jeśli chodzi o stronę opozycyjno-solidarnościową i do tego inni uczestnicy tego „stołu” zgłaszali swoje jak gdyby zastrzeżenia, czy też swoje również chęci uczestniczenia w czymś podobnym. Mnie się wydaje proszę panów, że sprawa jest prostsza niż nam się może tutaj wydawać. Mówiąc zupełnie szczerze jeżeli patrzę na panów po tamtej stronie stołu, to widzę tam przecież kilku autorów, którzy jeżeli jutro pojawią się z zapisaną na karteczce propozycją swojego wystąpienia czy programu w telewizji, to zostaną przez mojego sąsiada prof. Pillardego i jego kolegów po prostu wprowadzeni po czerwonym dywanie na odpowiednie piętra czy do studia i będą to natychmiast wykonywać. To samo przecież i poza wszelkimi porozumieniami zapisanymi przy tym stole. To jest oczywiste.</p>
<p>To samo dotyczy przecież innych podmiotów siedzących przy tym stole. Myślę, że jeżeli OPZZ zaproponuje swój program wspaniały, przyniesie jego ofertę, to nie wyobrażam sobie sytuacji, w której ten program nie byłby emitowany. To samo dotyczy przecież stronnictw koalicyjnych itd., itd.</p>
<p>Tak że nie tkwijmy w tym błędzie, że te pół godziny, czy ta godzina, czy te odcinki czasowe, o których tu mówiliśmy, to jest wszystko co ma się w telewizji znaleźć z tzw. pluralizmu. Nie. Ma się tam znaleźć nieporównanie więcej. Gdyby to miało być wszystko byłbym zrozpaczony osobiście. I ja takiej telewizji sobie nie wyobrażam. Myślę, że po prostu to jest to, co należy jak gdyby do zagwarantowanego w ramach tego porozumienia, deputatu - czy jak to nazwijmy. Natomiast tu absolutnie nie może w ogóle zamykać sprawy tego, co jest wielością poglądów, czy wielością stanowisk w telewizji. To jest jedna sprawa. I co do tego chciałbym, żebyśmy mieli jasność. Bo jeżeli będziemy coś zapisywać, to wiedzmy o czym my tu rozmawiamy.</p>
<p>Druga sprawa dotyczy bezpośrednio tego pisma, które w tej chwili zreferował nam pan Moskwa i które w tej chwili przeczytałem. Ja osobiście nie rozumiem w nim - i to być może jest jakby nieporozumienie techniczne - jednej tylko sprawy. Panowie piszecie tutaj - bo wszystko inne wydaje mi się oczywiste i chyba się w ogromnej mierze rymuje z tymi ofertami, które były w tym naszym piśmie sprzed paru dni zapisane - jedna rzecz po prostu wydaje mi się tu niejasna. W trzecim punkcie panowie piszecie, że celem wydawania tego pisma powinna powstać spółka lub spółdzielnia wydawnicza. A więc rozumiem, że taka spółdzielnia, jaką jest np. „Epoka”, czy Ludowa Spółdzielnia Wydawnicza wydająca gazety swoje itd., itd. Natomiast w pkt. 7 zwracacie się panowie, czy też postulujecie wobec RSW „Prasy”, żeby zapewniła druk itd., itd. To przecież wcale nie musi być pismo, które ma cokolwiek wspólnego z RSW „Prasą”. Wy musicie mieć miejsce w drukarni. To prawda. Natomiast wcale nie musicie być związani w żaden sposób z RSW „Prasą” tak jak nie jest związane z RSW „Prasą” powiedzmy wydawnictwo „Epoka” czy inne. To jest przecież inna sprawa. Tak mi się to przynajmniej wydaje. I jeżeli się mylę, to przepraszam.</p>
<p>Dziękuję bardzo.</p>
<p><em>Przewodniczący:</em></p>
<p>Dziękuję bardzo. Czy...</p>
<p><em>Ob. Jacek Moskwa:</em></p>
<p>Tylko słowo. Po prostu w obecnych warunkach technicznych... Oczywiście dla nas to też byłoby ideałem posiadać własną drukarnię, ale po prostu sprawa zbudowania drukarni trwa tak długo i jest przedsięwzięciem tak skomplikowanym, kosztownym, że... a potrzeby polityczne są już teraz. A w przyszłości, oczywiście tak. W pełni się zgadzam, że posiadanie własnego zakładu poligraficznego jest ideałem.</p>
<p>Natomiast w propozycji naszej istotny jest czynnik czasu. Uważamy, że to powinno powstać jak najszybciej.</p>
<p>Dziękuję.</p>
<p><em>Ob. Krzysztof Toeplitz:</em></p>
<p>Po prostu chcecie mieć miejsce w drukarni. I to jest absolutnie zrozumiałe.</p>
<p><em>Ob. Jacek Moskwa:</em></p>
<p>Zagwarantowane, jeśli można.</p>
<p><em>Przewodniczący:</em></p>
<p>Bardziej dyskusyjna jest propozycja pana Toeplitza, jeśli chodzi o sposób redagowania dokumentu końcowego. Ja rozumiem intencje, ale nie mógłbym zgodzić się na dokument, który sugerowałby, nie nam, bo my wiemy, o czym mowa - my, tu siedzący - natomiast ludziom na zewnątrz, że doszło do kompromisu bo zgodzono się, jak ma wyglądać program telewizyjny. Że taki, a taki pan będzie mógł tam wygłosić w ramach autorskiego programu, czy.... zorganizować w jakiś sposób.</p>
<p>Otóż my nie możemy odstąpić od postulatu, że uzgodnienia, do których przywiązujemy dużą wagę i bardzo o nie zabiegamy, stanowią tylko cząstkę i to minimalną cząstkę tego z czym tu przyszliśmy. I na to nie ma rady. My nie możemy pozbyć się załączników, ponieważ inaczej będzie przeważał ten ton, który charakteryzuje wywiad pana Rydygiera - właściwie wszystko jest w porządku. Strona opozycyjno-solidarnościowa czegoś tam chciała, dostała jakieś pismo, trochę papieru, jakąś audycję i powinna być zadowolona. Zresztą podpisała przecież dokument.</p>
<p>Otóż raz jeszcze, powołując się na pana Iłowieckiego, który o tym mówił, muszę powtórzyć, że w sprawach systemowych strona koalicyjno-rządowa nie drgnęła, uważając nadal za swoją własność - i to niestety, przebijało w przemówieniu pana Tabkowskiego, że my partia, my RSW „Prasa” mamy Radiokomitet i proszę nam tutaj się do tego nie mieszać. My ustalamy reguły gry, oczywiście reguły liberalniejsze, bardziej pluralistyczne niż do tej pory. My też tego nie negujemy.</p>
<p>Tylko spór jest dość zasadniczy. I w tym dokumencie końcowym będziemy ten spór chcieli pokazać, na czym on polegał, co nie przekreśla w niczym tych drobnych spraw, które udało nam się. Drobnych spraw, to jest względne, co jest drobne, a co nie jest drobne.</p>
<p>Bardzo popieram to, co pan Toeplitz powiedział o otwarciu, o tym wskazaniu kierunków. Bo te trzy punkty wstępne raczej mówią o docelowej, niż o stanie faktycznym. I tutaj oczywiście między nami najmniejszych sporów nie ma.</p>
<p>Pan Jan Dworak.</p>
<p><em>Ob. Jan Dworak:</em></p>
<p>Ja chciałbym zająć się krótko może i konkretnie sprawą telewizji w jednym tylko aspekcie, aspekcie zbliżających się wyborów. Ale zanim do tego dojdę, chciałbym wygłosić kilka zdań natury ogólnej, które zapewne nie będą oryginalne, bo powtarzają się praktycznie we wszystkich wystąpieniach naszej strony, które dotyczą telewizji.</p>
<p>Otóż rzeczywiście z dotychczasowej debaty i tutaj przy ogólnym stole i w zespole roboczym wynika, że telewizja pozostanie właściwie jako model niezmieniona. Będzie nadal przemawiała do społeczeństwa w sposób mentorski, będzie narzędziem władzy, czy też nawet narzędziem rządu. Jest to bez wątpienia model anachroniczny i niezgodny z aspiracjami społecznymi. Lecz to jest moje osobiste zdanie, które w tym ujęciu jest oczywiście tematem raczej na seminarium niż do stołu negocjacyjnego.</p>
<p>Więc chciałbym się skupić tylko na sprawie konkretnej. Chociaż być może takie stwierdzenie ogólne, mówiące o pewnym modelu porozumiewania się społecznego przy pomocy telewizji, być może - mówię, powinno znaleźć się w zapisie końcowym. I być może już tam trafiłoby, niestety, do katalogu rozbieżności, do protokołu rozbieżności. Ale to jest sprawa zespołu redakcyjnego.</p>
<p>Natomiast uważam, że koniecznie i to właśnie tutaj trzeba poruszyć dwie kwestie właśnie w kontekście zbliżających się wyborów. Otóż faktem jest, że telewizja prezentuje program nieco bardziej liberalny w ciągu ostatnich miesięcy, liberalizujący się. To jest widoczne. Ale z wyjątkiem, powiedziałbym, pewnych sytuacji gorących, sytuacji gorących politycznie. I tutaj telewizja zgodnie z deklaracjami strony koalicyjno-rządowej i zgodnie z faktami pełni rzeczywiście rolę rządzenia. Mam na myśli tutaj deklaracje składane - to myśmy je słyszeli wszyscy wielokrotnie, a jeśli chodzi o fakty, to mam na myśli przebieg wydarzeń w Krakowie i sposób ich relacjonowania przez telewizję. Oczywiście zmieniło się tyle, że po jakimś czasie inne punkty widzenia niż tylko oficjalny czy rządowy znalazły swoje miejsce w prasie, np. w wywiadzie, jakiego „Życiu Warszawy” udzielił rektor Koj, ale... Więc to jest bez wątpienia pewien postęp w stosunku do tego, jakie obyczaje w tym względzie panowały jeszcze pół roku temu. I to należy docenić.</p>
<p>Natomiast obawiam się, że i te wypowiedzi i ten przykład wydarzeń krakowskich każe nam być bardzo ostrożnymi jeśli chodzi o rolę telewizji w gorącym okresie, jakim bez wątpienia będzie kampania przedwyborcza.</p>
<p>I myślę, że w tym aspekcie, z tego punktu widzenia patrząc dwie rzeczy są tutaj niezbędne do rozstrzygnięcia. To znaczy sądzę, że jeśli ich nie rozstrzygniemy tutaj, to będzie się musiał nimi zająć „stół” polityczny, „stół” wyższy i rozstrzygać je tam jakby w szerszym pakiecie spraw. Ale sądzę, że dobrze byłoby gdyby udało się nam rozstrzygnąć te kwestie, czy w każdym razie zaznaczyć nasze stanowisko. To są dwie sprawy.</p>
<p>Jedna jeszcze sprawa, to jest sprawa wykorzystywania czasu antenowego. Wiadomo, że padały takie oświadczenia, że 10 proc. czasu antenowego będzie przeznaczone na kampanię wyborczą. Z tych 10 proc. proporcjonalnie wszystkie siły, które biorą udział w wyborach dostaną odpowiednią ilość czasu. Według mnie wymaga to kilku uściśleń, i kilku zabezpieczeń. Już z tego widać, że strona opozycyjno-solidarnościowa nie będzie miała - jakby to powiedzieć połowy czasu. Wynika więc z tego, że będzie miała mniejszą część czasu.</p>
<p>Ale to jeszcze nie budzi zastrzeżeń, no tak wygląda ten kontrakt. Natomiast myślę, że koniecznie trzeba to rozstrzygnąć to właśnie tutaj, jak technicznie będzie wyglądała ta część czasu, która przypada nam - stronie solidarnościowo-opozycyjnej.</p>
<p>Precedens, jakim są programy wokół „okrągłego stołu” nie daje nam tutaj odpowiedzi. Bowiem ten program jest realizowany na terenie tego gmachu. Człowiek, który ma zaufanie naszej strony, że jeden z rzeczników prasowych i inni koledzy pełnią tutaj pewne funkcje, bym powiedział takie reprezentujące nasze interesy również techniczne.</p>
<p>Natomiast ta kampania wyborcza będzie wymagała - sądzę - powołania pewnych mechanizmów doraźnych, na czas tej kampanii, które będą gwarantowały nam właściwe przedstawienie racji, które chcemy przedstawić. To jest jedna sprawa.</p>
<p>Druga sprawa - jest to kwestia zupełnie jasnego postawienia następującego zagadnienia. Wiadomo, że ta kampania wyborcza może się nie odbywać nie tylko w ramach tych 10 proc. I również precedens, jakim są obrady „okrągłego stołu” mówi o tym. Oprócz programów „okrągłego stołu” w telewizji pojawiały się inne programy, które nie nawiązując wprost do materii rozważanych na „okrągłym stole” naświetlały jednak pewne kwestie. Myślę tutaj m.in. o audycji „Pytania dnia”, gdzie pojawiały się kwestie bez wątpienia będące punktem spornym, dyskusyjnym przy „okrągłym stole”, jak chociażby kwestia indeksacji i wiele, wiele innych, których tu nie ma potrzeby przytaczać.</p>
<p>Więc sądzę, że jeśli chodzi o kampanię wyborczą również należy jakoś tę kwestię jasno postawić, prawda, gdyż strona dysponująca środkami technicznymi ma możliwość poruszania się w pewnej szarej strefie. To znaczy nie nadużywania pewnych wprost ustalonych umów. Natomiast jakby nadużywania pewnej sfery niedookreślonej, która jest trudna do określenia.</p>
<p>Zwracam na to uwagę i uważam, że na ile to jest możliwe to i ta sprawa precyzyjnie powinna być tutaj rozstrzygnięta.</p>
<p>I to jest kwestia dotycząca czasu antenowego, który będzie poświęcony kampanii wyborczej. Ale na tym się sprawa nie kończy. Myślę, że również jasno i precyzyjnie musi być tutaj przez nasz „stół” rozstrzygnięta sprawa prawa do repliki. Myślę, że to również wchodzi w zakres pewnego minimum, jakie musimy sobie wyjaśnić przed kampanią wyborczą.</p>
<p>Otóż to prawo repliki, które tutaj zostało nam przedstawione jest prawem mocno zawężonym. Ja niestety nie pamiętam wszystkich szczegółów. Myślę, że tym się musi zająć komitet redakcyjny. Natomiast to co zapamiętałem, mianowicie chociażby termin 3-dniowy udzielenia repliki jest terminem bez wątpienia zbyt długim jak na wymogi tej kampanii wyborczej, jest bez wątpienia terminem zbyt długim. Oczywiście on tu jest i tak - bym powiedział - krótszy niż ten, który jest zawarty w prawie prasowym, ale to naprawdę i tak nie daje nam gwarancji właściwego wyrażenia swoich racji.</p>
<p>I w prawie do repliki nie tylko termin jest ważny, jest jeszcze druga sprawa. Mianowicie te zapisy zarówno zawarte w prawie prasowym dotyczącym sprostowań i odpowiedzi /mówię o rozdziale V, jak i w tym co mówił pan Pillardy/ - zakładają pewne kwestie, które wymagałyby arbitra. To znaczy na przykład: w prawie prasowym jest podobne sformułowanie, o ile dobrze pamiętamy, były w tym co pan mówił. Jest takie sformułowanie, że sprostowanie, czy prawo do repliki przysługuje w wypadku jeśli jest to rzeczowe i odnoszące się do faktów sprostowanie wiadomości nieprawdziwej lub nieścisłej.</p>
<p>No wiadomo, że w toku kampanii wyborczej padają najrozmaitsze sformułowania, które rozumiane są przez inne strony właśnie jako nieprawdziwe. I kwestia arbitra jest oczywiście tutaj kwestią nie do ustalenia. A więc myślę, że należy, że trzeba wypracować formułę, która przyznawałaby stronie opozycyjno-solidarnościowej prawo automatycznej repliki, jeśli strona solidarnościowo-opozycyjna uważa, że taka replika powinna być udzielona.</p>
<p>W czasie ostatniej kampanii wyborczej w Kanadzie premier Mulroney i przywódca Nowej Partii Demokratycznej Broadbent zarzucali sobie wzajemnie kłamstwa. A następnie po zakończeniu wyborów gratulowali sobie męskiej walki. Ja obawiam się, że u nas do czegoś takiego nie dojdzie, może i dobrze, może to są obyczaje bardziej cywilizowane. Ale wskazuje to na to, jak niesłychanie subiektywna i gorąca jest to materia.</p>
<p>Dlatego myślę, że nie można poprzestać na sformułowaniach tutaj zaproponowanych.</p>
<p>I to byłoby właściwie wszystko co chciałem powiedzieć.</p>
<p>Natomiast może jeszcze jedna krótka sprawa. Mianowicie nie chciałbym, bo tutaj były wypowiedzi pana Bilardy, był taki element mówiący o sprostowaniu przez nas nieprawdziwych wypowiedzi bądź faktów w radiostacjach zachodnich. Otóż radiostacje zachodnie są elementem normalnej, międzynarodowej wymiany informacji - jakby to powiedzieć... I tak to wygląda. W naszym wypadku wiadomo, że funkcje, które pełnią to są funkcje chore, wiadomo skąd się to wzięło. Wiadomo że się to właśnie wzięło z blokady normalnego radia i telewizji polskiej dla części opinii publicznej. Natomiast to co pan zaproponował wymaga bardzo daleko idących uściśleń, bo tak to wygląda na sprawę ogromnie dziwną, że my musimy prostować coś, co wam się wydaje, że jest nieprawdziwe w naszych ustach. I to myślę, że nie chciałbym, żeby było traktowane ekwiwalentnie jako nasze prawo do repliki w Polskim Radio. Ale podnoszę to jakby na wszelki wypadek. I to tyle.</p>
<p><em>Przewodniczący:</em></p>
<p>Dziękuję bardzo. Rozumiem, że sprawę funkcjonowania studia wyborczego, jeśli tak to można nazwać, to wymaga troszkę osobnej dyskusji w mniejszym gronie. I chyba przedstawimy tu jakieś konkretne propozycje, jak sobie to wyobrażamy. Jest to problem, ale którego chyba tu nie rozstrzygniemy w tym momencie od strony technicznej.</p>
<p>Czy strona koalicyjno-rządowa? Proszę bardzo.</p>
<p><em>Ob. B. Jachacz:</em></p>
<p>Panie i panowie, panie przewodniczący, ja odnoszę tutaj wrażenie, że powoli zbliżamy się do obiadu i że już dzisiaj nic wielce mądrego przy tym stole ni wymyślimy. Toczymy bowiem od samego rana typowy spór o metodę, nie posuwając zanadto pracy. Chociaż zdaje się, że spora część dorobku, jaki już jest udziałem tych małych grupek roboczych oraz naszego plenarnego posiedzenia, może stanowić niezłe tworzywo do dokumentu końcowego.</p>
<p>A skoro spór o metody, to chciałbym także i swoich parę słów, spostrzeżeń i propozycji dorzucić, biorąc bardzo do serca i szczerze apel pana Ambroziaka, zacytowany przez pana Ambroziaka, mianowicie apel biskupów do uczestników „okrągłego stołu”, aby starczyło im - uczestnikom - odwagi w podejmowaniu ważnych spraw, jakie ten „stół” ma omówić. Ja do tego apelu bardzo zrozumiałego oczywistego, pod którym się bardzo podpisuję i pod którym jak sądzę podpisuje się ogromna większość społeczeństwa, dodałbym jaszcze jedno poza odwagą też bardzo potrzebny jest nam wszystkim, poczucie odpowiedzialności.</p>
<p>Przechodzę do uwag związanych z metodą dotychczasowej linii i dalszej naszej pracy. Otóż wychodząc jak gdyby naprzeciw poglądowi pana Woźniakowskiego podzielam jego opinię, iż powinniśmy pracować na kilku jakby piętrach wspólnego myślenia, a mianowicie co mam na myśli. Z pewnością przy tym stole w ciągu 4-krotnych już posiedzeń omówiliśmy szereg bardzo konkretnych spraw, co do których jesteśmy albo zbieżni albo prawie identyczni, albo rozbieżni, czy całkowicie rozbieżni, a także z pewności - mówiliśmy w czasie tych posiedzeń szereg ogólniejszych deklaracji, nazwijmy to deklaracji politycznych, które były zawarte w naszych ocenach, w punktach widzenia, w ogólniejszych poglądach politycznych itd. No i rzecz teraz w tym, jak do owego dokumentu końcowego bądź do załączników cały ów dorobek składający się i z konkretów, i z deklaracji ogólnych, czy nazwijmy to politycznych wprowadzić? Jakim systemem, jaką metodą?</p>
<p>Odnoszę wrażenie, że osobiście, że nie zawsze i nie wszyscy pamiętamy co już jest dorobkiem naszego zespołu i nie pamiętany o tym co było na pierwszym, bądź drugim posiedzeniu. Ja zadaję sobie regularnie trud przeglądu tego co powiedzieliśmy wspólnie na spotkaniach chociażby miesiąc temu, na tym pierwszym spotkaniu.</p>
<p>Co zaliczam osobiście do konkretów, o które się panie i panowie ze strony solidarnościowej i opozycyjnej dopominacie? Zaliczam fakt uznania za oczywiste istnienie prasy solidarnościowo-opozycyjnej, o którym była mowa na pierwszym posiedzeniu, a więc „Tygodnik Solidarność”, tygodników regionalnych, tygodnika „Solidarność Rolników Indywidualnych”, czyli nazwałem go „chłopskim”, dziennika opozycyjnego.</p>
<p>Sądzę, że wszystko co dobiliśmy także po tej drugiej stronie koalicyjno-rządowej zmierzało do tego, aby ta prasa uzyskała jak najszybciej możliwości wystartowania w pełnej legalizacji i pełnoprawności. Łącznie z gwarancją strony koalicyjno-rządowej, że dopóki nie zostaną unormowane w Polsce w sensie wolnego rynku sprawy papieru, to na rozruch owej prasy strona solidarnościowo-opozycyjna otrzymałaby pełen przydział papieru z tzw. rezerwy bilansowej państwa. Co do wysokości tego zastrzyku na rozruch owych wydawnictw nie jestem w stanie się dzisiaj zdeklarować, znamy zapotrzebowanie strony solidarnościowo-opozycyjnej przedstawione przez pana przewodniczącego Kozłowskiego na posiedzeniu zespołu politycznego, opiewające na kwotę jeśli tak wolno się wyrazić 20 - 25 tys. ton papieru drukowego, faktycznie mniej, ponieważ ten rok jest już w połowie zaawansowanym w sensie wydawniczym, prawie w połowie skonsumowany rok jest i znana jest również deklaracja ministra Kwaśniewskiego, co do gotowości przyjścia tu z pomocą, na ogólnych zasadach, to znaczy umożliwienia zakupu papieru przez stronę opozycyjno-solidarnościową z owej rezerwy bilansowej państwa.</p>
<p>Kolejny konkret, a odpowiedź powinniśmy mieć już zdecydowaną, wyrażoną kwotowo w najbliższych dniach, takie mam zapewnienia ministra Kwaśniewskiego. Kolejny konkret - umówiliśmy się wspólnie, myślę co do tego nie ma rozbieżności, że niezbędna jest - po to między innymi, aby umożliwić normalny stan wydawnictw drugiego obiegu - pilna nowelizacja prawa prasowego, bodaj to jest istotny konkret, bodaj to jest bardzo istotny konkret.</p>
<p>Zwłaszcza w tej części, która mówi o zasadzie - zastąpienie zasady koncesjonowania i zasadą rejestracji.</p>
<p>Kolejnym konkretem w ramach tzw. demonopolizacji, o którą dopomina się konsekwentnie pan Maciej Iłowiecki od samego początku, demonopolizacji dotyczącej RSW, dystrybucji, papieru, druku, prasy, to kolejnym konkretnym jest bodaj wspólne uzgodnienie, zbieżność, iż należy w Polsce jak najszybciej doprowadzić do rynku papieru, z naszej strony deklarowaliśmy możliwość podjęcia decyzji przez rząd w tej sprawie od 1 stycznia, najbliższego roku.</p>
<p>No runąłby jeden z ważnych monopoli państwa w tej sprawie, Już nie mówię o monopolu kolportażu, bo tu akurat rząd Rakowskiego ten monopol kolporterski przepisany, w sensie prawnym uchylił z dniem 1 stycznia, choć faktycznie dzisiaj RSW jest potentatem w sensie działania bardzo krytykowanego zresztą przez gazety RSW, przez dziennikarzy RSW w sensie działania ruchu.</p>
<p>Kolejny konkret - umówiliśmy się i co do tego nie ma rozbieżności, że należy reformować prawo o cenzurze. Nasze apetyty były dalej idące i propozycje, gdyż opiewały, sugerowały wyjście naprzeciw propozycjom Stronnictwa Demokratycznego i OPZZ, takiego zreformowania systemu cenzury, aby odchodzić od cenzury prewencyjnej i zastępować ją bardziej cywilizowaną cenzurą. Oczywiście nie natychmiast, bo podobnie jak strona solidarnościowo-opozycyjna mamy świadomość tego, że aby na taką reformę się poważyć to trzeba solidnie przez rok czy dwa poprawiać, może krócej, że trzeba jeszcze poza tym spełnić trochę warunków, o których kilkakrotnie strona solidarnościowo-opozycyjna mówiła.</p>
<p>Na dobrą sprawę w tej kwestii nie uzyskaliśmy wyraźnej deklaracji strony opozycyjno-solidarnościowej, czy zgoda na taki sposób myślenia, czy na reformę w tym kierunku. Dopóki cenzura prewencyjna nie zostałaby zastąpiona jakąś bardziej cywilizowaną, odpowiadającą stopniowo dojrzałości politycznej, pluralizacji politycznej naszego społeczeństwa, dopóty strona solidarnościowo-opozycyjna postawiła, stawiała postulat całościowego uchylenia poprawek do ustawy o cenzurze z 1981 roku. Nie wyraziliśmy gotowości poparcia w ciemno, czy w całości tego postulatu.</p>
<p>Uznając jednak zasadność, czy gotowość do podjęcia dyskusji na temat poszczególnych artykułów owej ustawy o cenzurze z 1981 i tu chcę przypomnieć, że między innymi w odpowiedzi na pisemne wnioski złożone przez pana mec. Ambroziaka pozytywnie odnosimy się w pracach tej maleńkiej grupy roboczej zajmującej się sprawami prawnymi, reform i nowelizacji w obu tych ustawach, pozytywnie odnosimy się też do szeregu bardzo konkretnych postulatów.</p>
<p>Stąd nie ukrywam mojego, chociaż nieśmiałego zdziwienia, że niedostrzegana jest ta gotowość strony koalicyjno- rządowej do wychodzenia naprzeciw owym konkretnym postulatom dotyczącym prawa prasowego i ustawy o cenzurze. Na przykład w materiale pisemnym nam dostarczonym postulowaliście panie i panowie potrzebę zmiany rozdziału czwartego prawa prasowego i uchylenia art. 19. Zgadzamy się. Stoimy na tym stanowisku, że artykuł 19, który mówi o wymogu uzyskiwania odrębnych zezwoleń na prowadzenie działalności wydawniczej i nakładczej jako... powinien być skasowany. Zlikwidowany. To jest sprawa pierwsza.</p>
<p>Postulujecie, aby w art. 20 zmienić tryb koncesyjny uzyskiwania zezwoleń na tryb rejestracyjny. Zgoda.</p>
<p>Postulujecie, żeby w związku z powyższymi dwoma zmianami stosownie zmienić redakcję art. 20 w ust. 2 w pkt. 3, 4 5 i 7. Wszystko to uznajemy za możliwe do dyskusji. Jesteśmy gotowi poprzeć postulaty nowelizujące zapisy w art. 20 ust. 2.</p>
<p>Art. 22 - postulujecie szanowni państwo ograniczenie tylko do ust. 1, a więc do ochrony tytułu prasowego. Podtrzymujemy pozostawienie tego artykułu bez zmian.</p>
<p>Postulujecie szanowni państwo zmianę art. 23 w ust. 1 przez skreślenie pkt. 2 mówiącego o możliwości cofnięcia rejestracji z powodu zmiany zakresu tematycznego. Wydaje się, że jest to sprawa jeszcze ogromnie dyskusyjna i że ta grupka robocza, która się m.in. o ten artykuł spiera, jest w stanie dojść do kompromisowego stanowiska.</p>
<p>Postulujecie szanowni państwo w rozdziale siódmym uchylić przepis art. 45 i odpowiednio skorygować art. 48, a także przeredagować art. 30. Czego dotyczą te artykuły? Dotyczą obowiązkowej obecnie w Polsce rejestracji kopiarek. Podzieliliśmy wasz pogląd, ten postulat, a dowodem jest dokument z soboty, projekt tego dokumentu z soboty, gdzie się deklarujemy jako zwolennicy likwidacji tego przestarzałego obyczaju, a zatem odpowiedniego wyeliminowania owych artykułów bądź przeredagowania owych artykułów w prawie prasowym.</p>
<p>Tyle, jeśli idzie o prawo prasowe. Wydaje się - i tu właśnie nie podzielam oceny ogólnej pana mecenasa Ambroziaka, że tu jest więcej zbieżności niż rozbieżności. A usłyszałem - sprawdzę to w stenogramie - że właśnie jest tak dużo różnic, że te zbieżności, czy te zgodności są mini, „miniciuteńkie”.</p>
<p>Jeśli chodzi o cenzurę. Jak powiedziałem nie jesteśmy gotowi przyjąć w ciemno i na wiarę zasady, czy gotowości poparcia powrotu do zapisów z ustawy z 1981 r. M.in. dlatego, że i panie i panowie wnosicie potrzebę pewnych modyfikacji w ustawie, tej tak bardzo nowoczesnej z 1981 r., ponieważ już niektóre jej przepisy w wyniku 8 lat, praktyki 8-letniej, są nieco zwietrzałe.</p>
<p>Ale choć nie chcemy przyjąć proponowanej przez was platformy całościowego powrotu do ustawy z 1981 r. - powtarzam się - deklarujemy gotowość dyskusji nad poszczególnymi artykułami. I co tu konkretnie proponujecie, szanowni państwo?</p>
<p>Po pierwsze - cytuję materiał pisemny przedstawiony przez pana mecenasa Ambroziaka. Koniecznym staje się zmiana treści katalogu zakazów przewidzianych w art. 2, o cenzurze przez dokonanie w nim zmniejszenia ilości występujących zakazów. Zgoda. Możemy podjąć dyskusję. Bo rzeczywiście dyskusja na zasadzie, my się nie zgadzamy, a wy bardzo za tym optujecie, donikąd nas nie doprowadzi. Owe zakazy, ów katalog przedstawił minister Urban na naszym poprzednim posiedzeniu. Po prostu odczytał prawo o cenzurze. To jeśli szanowni panowie mamy podjąć merytoryczną dyskusję, a zachęcałbym do takiej ową grupę roboczą prawną, to sformułujcie na piśmie, tak byłoby najlepiej, o jakie zakazy konkretnie chodzi, o jakie sformułowania. A jest tam ich kilka.</p>
<p>Kolejny konkret przez was stawiany w kategoriach konkretów brzmi tak: niezbędnym jest rozszerzenie zakresu zwolnień od kontroli wstępnej przewidzianych w art. 4 ustawy. Wyrażamy pełną gotowość, dużą gotowość do wyjścia naprzeciw temu postulatowi, który to postulat nie wymaga zmiany ustawy o cenzurze. Nie wymaga zmiany w tym zapisie, przez was sformułowanym.</p>
<p>I wreszcie kolejny konkretny wasz postulat - istnieje potrzeba uchylenia art. 16 dotyczącego wydawnictw zagranicznych, a w związku z tym i uchylenia art. 13 prawa celnego. Ja chcę przypomnieć łaskawie, iż informowałem bodajże dwa tygodnie temu o zamiarze rządu likwidacji, czy zasadniczego ograniczenia restrykcyjnych funkcji art. 16 i 13 w prawie celnym, a to artykułów dotyczących możliwości zakupu, przywozu, nabywania czy otrzymywania po jednym egzemplarzu przez indywidualnych obywateli, instytucje, wydawnictw zagranicznych. Znowu wydaje się, że jest to konkretne wyjście naprzeciw, choć nie ze strony tego „stoliczka”, tylko ze strony rządu Polskiej Rzeczpospolitej Ludowej.</p>
<p>I wreszcie ostatni tu jest postulat - należy też uchylić przepis karny art. 17 ustawy. Wydaje się, że to nieco przekracza kompetencje naszego zespołu, ponieważ jest to typowy... jest to prawo, którym się zajmuje inny zespolik „okrągłego stołu”.</p>
<p>Bodaj odczytałem i odniosłem się do wszystkich konkretnych postulatów dotyczących prawa prasowego i ustawy o cenzurze. Gdybym miał zsumować ten przewlekły wywód - za co przepraszam - to odnoszę wrażenie, że jest tu, choćby na wagę jakby brać, więcej owych zbieżności i sporo też konkretów niż nierozbieżności... niż właśnie rozbieżności. I naszej niegotowości do poparcia zmian w obu ustawach i naszego niezrozumienia potrzeby cywilizowania tych obu praw, prawa prasowego i ustawy o cenzurze.</p>
<p>Sprawa kolejna. Przypomnę, że nie mamy ze strony solidarnościowo-opozycyjnej jasnej deklaracji co do przyszłościowej reformy ustawy o cenzurze. A bylibyśmy wdzięczni, gdyby tu się ukazała deklaracja, może która by poparła ten kierunek myślenia, jaki strona koalicyjno-rządowa prezentuje konsekwentnie od miesiąca.</p>
<p>Kolejny konkret - weryfikacja dziennikarzy. O tym sporo było mowy. Zdajemy sobie sprawę, jak bolesny temat, trudny i skomplikowany dla obu stron. Wydaje się, że dzisiejsza formuła, a także i częściowo ta sobotnia, sprzed tygodnia, jest jakimś - trudno mi o ocenę stopnia - ale jest jakimś wyjściem naprzeciw, jakimś krokiem dość istotnym strony koalicyjno-rządowej.</p>
<p>Wreszcie wydaje się, że szereg konkretnych zapisów, propozycji w naszym poprzednim materiale wychodzi naprzeciw ambicjom do normalizacji stanu w tzw. drugim obiegu. Do torowania drogi do normalności w drugim obiegu.</p>
<p>No i ostatni konkret, to wspólny bodaj zamiar, aby wyrazić stanowisko naszego zespołu co do zasad obsługi kampanii wyborców do Sejmu.</p>
<p>Teraz co do ogólnych deklaracji politycznych. Ja odnosiłem wrażenie i być może że jestem w błędzie, w takim razie prosiłbym o stosowne korekty, bądź spory, że w tych ogólnych deklaracjach poza tym, że staramy się zachować własną twarz, myślimy o własnej tożsamości, o drodze jaką przebywaliśmy do „okrągłego stołu”, na tym tle myśmy wysłuchiwali bardzo ostrej krytyki stanu rzeczy, jaki jest w środkach społecznej komunikacji, owego stanu monopoli, monopolu PZPR, ostrej krytyki stanu rzeczy w RSW, w Radiokomitecie, funkcjonowania cenzury, stosunków władz administracyjnych do wydawnictw drugiego obiegu - itd. Ale i także strona solidarnościowo-opozycyjna od nas sporo usłyszała jeśli idzie o nasze oczekiwania, związane choćby z podwójną miarką w stosowaniu prawa, jak choćby w stosunku do wydawnictw ukazujących się w drugim obiegu itd. Natomiast wydawało się, że bezsporne jest między nami wszystkimi uczestnikami tego posiedzenia, że należy zmieniać, reformować, unowocześniać system środków społecznej komunikacji na miarę pluralistycznego i stającego się coraz bardziej pluralistycznym również w zewnętrznym instytucjonalnym wyrazie społeczeństwa.</p>
<p>Tu raz jeszcze chcę się podpisać w pełni pod tezą pana Iłowieckiego, wypowiedzianą dzisiaj iż miał nadzieję że będziemy w wyniku naszej pracy budować nowy ład informacyjny, a dotychczasowa struktura RSW do tego nowego ładu informacyjnego nie pasuje.</p>
<p>Wydawało się, że jesteśmy także w ramach tych deklaracji politycznych, ogólnych wspólnie przekonani, że należy zreformować prawa o cenzurze, w duchu poszerzania wolności słowa, że jesteśmy zgodni co do potrzeby poszerzania rynku prasowego, demonopolizowania rynku prasowego, rozbijania monopolów jak to nazywacie, że jesteśmy zgodni do co potrzeby rozbijania monopolu na rynku papierowym to ważna deklaracja polityczna w moim przekonaniu, bo buduje coś nowego, czy jest zapowiedzią budowy czegoś nowego, że jesteśmy zgodni w deklaracjach politycznych w kwestii obaw przed komercjalizacją. Szanowni panowie bardzo się oburzacie i słusznie na wydawnictwa, które obrażają uszy i oczy - które są w potocznej opinii traktowane za demoralizujące, i twierdząc, że nie przystoi Robotniczej Spółdzielni Wydawniczej wydawać ową nazwijmy to „pornografię”. A z kolei przecież i my nie ukrywamy naszych obaw, że przed komercjalizacją wiemy jak szkodliwe skutki może ta komercjalizacja przynieść, przynosić w naszym społeczeństwie i myśmy na przykład mówili o swoistej pornografii politycznej, która także nas niepokoi.</p>
<p>Byliśmy także w ramach deklaracji politycznej zgodni, że wszystkie podmioty polityczne powinny posiadać prawo do posiadania swoich pism instrumentów informowania, propagowania swoich programów, poglądów, a w tym uzgodniliśmy to bodaj dzisiaj i nie ma rozbieżności bodaj, kwestię prawa do repliki.</p>
<p>Na gruncie prawa prasowego zwłaszcza w odniesieniu do radia i do telewizji idzie to prawa do repliki no wymagałoby właśnie jakiegoś doprecyzowania, czy jakiejś wykładni na użytek chociażby wspólnie przez nas podejmowanego dokumentu.</p>
<p>Byliśmy w ramach deklaracji politycznej zgodni, że trzeba myśleć o ładzie w eterze i bylibyśmy ogromnie wdzięczni gdybyście poparli na przykład ideę dość pilnego podjęcia prac nad taką ustawą, a w moim przekonaniu nie obejdzie się w Polsce bez tej ustawy wprowadzającej ład w eterze.</p>
<p>Myślę, że jesteśmy także w ramach deklaracji politycznej zgodni co do potrzeby wypracowania reguł gry fair play, a także byliśmy zgodni co do zasady niekarania za poglądy.</p>
<p>W sposób pośpieszny i w trakcie dyskusji wypisałem tę część poglądów politycznych i odpolitycznych co do których sądziłem, że osiągnęliśmy dość dużą zbieżność. Pytanie czy jesteśmy w stanie być może, że jestem w błędzie co do owych zbieżnych poglądów je zapisać we wspólnym materiale, czy też skoncentrujemy uwagę na krótkim dokumencie pokazującym to co jest w konkretach zbieżne, natomiast nasze deklaracje polityczne odłożymy sobie do załącznika.</p>
<p>Ja przy okazji zacytuję wczorajszą wypowiedź pana Aleksandra Paszyńskiego, pracującego w inny zespole, reprezentującego stronę solidarnościowo-opozycyjną, który podobne miał kłopoty jak i my domyślam się w pracy nad dokumentem końcowym i mówi on: „Wbrew pierwotnym oczekiwaniom istotne różnice stanowisk ujawniły się wówczas, gdy trzeba było ogólne poglądy - ogólne poglądy jakich było pełne przez 4 nasze posiedzenia, przekształcić w sformułowania dokumentu, który ma wyrażać nasze wspólne stanowisko. Podkreślam wspólne, bowiem chcemy, aby w maksymalnym stopniu takim ono właśnie było” - mówi Paszyński. „Nie chodzi przecież o manifestacje własnych poglądów i zbieranie tanich poklasków, ale o rzeczywisty postęp i poprawę sytuacji mieszkaniowej. Jest to zbyt ważna sprawa, aby poświęcać ją dla doraźnych celów politycznych, czy propagandowych” - mówi pan Aleksander Paszyński.</p>
<p>No i aby nie przedłużać swojego głosu w sporze o metodzie, no to właściwie postawiłbym pytanie, na które jeszcze do obiadu spróbowaliśmy sobie odpowiedzieć, jaki kształt powinien mieć nasz dokument, czy więcej w tym dokumencie powinno być tych zbieżnych ocen deklaracji też politycznych, i konkretów, a mniej tych zapisów rozbieżności, czy te rozbieżności w postaci załączników czy też wprowadzone w dokument określający, będący wspólnym czy też odwrotnie, mniej zbieżnych a więcej i grubszych załączników.</p>
<p>Tyle panie przewodniczący z mojej strony.</p>
<p><em>Przewodniczący:</em></p>
<p>Dziękuję bardzo.</p>
<p>Tu jedna sprawa tylko wymaga chyba deklarowania, mimo że mówiliśmy już o tym wielokrotnie, stosunek do cenzury, wydawało mi się, że to jest sprawa aż nadto jasna.</p>
<p>Otóż sądzimy, że nie ma w ogóle cenzury cywilizowanej bardziej lub mniej. Po prostu jesteśmy przeciwni cenzurze prewencyjnej i następnej, czyli represyjnej. I wyobrażalibyśmy sobie - i mam nadzieję, że nie tylko my - sytuację, w której ponosi się odpowiedzialność za słowo pisane czy emitowane w programach telewizyjno-radiowych tak jak w każdym innym przypadku, czyli jeśli słowa naruszają dobra chronione przez prawo wówczas istnieje zawsze możliwość zaskarżenia autora i dochodzenia swoich praw na drodze sądowej.</p>
<p>Podkreślaliśmy wielokrotnie tutaj, że ten prosty i jasny chyba obraz przyszłości będzie wówczas realnym stanem rzeczy, jeśli w Polsce będziemy mieli do czynienia z niezawisłymi sądami, czyli sądami, które będą budzić autentyczny szacunek i ich wyroki nie będą powodować ustawicznych kontrowersji, jak to ma miejsce w sprawach politycznych do dzisiaj, stąd oczywiście kierunek zniesienia, który można określić jako zniesienie cenzury w przyszłości jest nam bliski, wszelkiej cenzury. Tylko to nie jest kwestia jedynie urzędu na Mysiej, to jest sprawa praworządności w kraju.</p>
<p>Jeśli chodzi o sprawy bardziej już techniczne, padło pytanie jak ma wyglądać dokument? Czy w tej sprawie są propozycje, pomysły, czy innego typu uzgodnienia?</p>
<p><em>Ob.                      :</em></p>
<p>Panie przewodniczący ja bym bardzo popierał pańską propozycję zgłoszoną na samym wstępie dzisiejszego posiedzenia, iżby powołać komitet redakcyjny, w składzie po 5 czy 6 osób z każdej strony. Jesteśmy gotowi dzisiaj listę tych autorów do komitetu redakcyjnego przekazać.</p>
<p>Wydaje się, że równolegle mogłyby kończyć pracę owe grupki dwie robocze, które jeszcze nie zakończyły swej pracy, a dotyczy to grupki prawnej i grupki zajmującej się sprawami drugiego obiegu. Równolegle - podkreślam, co by umożliwiało owemu komitetowi redakcyjnemu podjęcie pracy chociażby od dziś, czy od soboty.</p>
<p>Pan przewodniczący proponował, aby następne posiedzenie naszego plenarnego zespołu odbyło się w przyszły piątek. Wydaje się, że jest to wystarczająco dużo czasu, aby zakończyły pracę owe dwie grupki, jak również aby komitet redakcyjny, ta komisja redakcyjna - w składzie ustalonym - przedstawiła, czy do czwartku zakończyła pracę nad owym projektem dokumentu końcowego. Ona mogłaby się zastanowić nad jego strukturą, kształtem w trybie roboczym. I ona, myślę, że powinna i mogłaby skonsumować to, co już do tej pory zostało zrobione przy naszym podzespole. A więc w postaci różnych pisemnych stanowisk, opracowań, wniosków, jakie już zostały przedstawione. Myślę, o tych materiałach, które choćby dzisiaj zostały zgłoszone. Myślę chociażby o tym materiale, który przedstawiliśmy paniom i panom w ostatnią sobotę.</p>
<p>Tak wyobrażałbym sobie tryb pracy dalszej nad owym dokumentem końcowym. Chociaż przyznaję, że jego kształtu i struktury jeszcze w dniu dzisiejszym sobie nie wyobrażam.</p>
<p>I jeszcze jedno powinienem w odpowiedzi na wniosek pana Jacka Moskwy. Oczywiście, panie redaktorze, nie weźmie mi pan za złe, jeśli nie będę w stanie dziś detalicznie odpowiedzieć na to pisemne stanowisko, ponieważ tak jak szanowni państwo czuliście się zaskoczeni w ostatnią sobotę, i słusznie karciliście nas za opóźnienie, tak samo i ta propozycja pisemna spadła na nas w ostatniej chwili. Nie powiem, że jak „grom z jasnego nieba”, ponieważ od dawna mamy świadomość postulatu powołania w Polsce dziennika opozycyjnego środowisk skupionych wokół komitetu obywatelskiego pana Wałęsy i od dawna określiliśmy nasz stosunek w tej sprawie.</p>
<p>Natomiast jest tu szereg zapisów, które trzeba będzie bardzo analitycznie przejrzeć. Pan Krzysztof Teodor Toeplitz już co do niektórych z nich wyraził wątpliwości. Ja nie skrywam, że ja również będę miał niemało takich wątpliwości. Na przykład pierwsza z brzegu, czy uruchomienie tego pisma codziennego, niezależnego powinno być warunkiem udziału opozycji w wyborach? Czy tak powinniśmy w naszym zespole stawiać sprawę? Tzn. czy jeżeli nie powstanie to pismo, ten dziennik w ciągu najbliższych, ja wiem, 5 - 3 dni, czy tygodnia to znaczy, że zerwane zostaną rozmowy w zespole politycznym?</p>
<p>W tej sprawie jesteśmy gotowi udzielić odpowiedź w trybie roboczym, myślę, w ramach pracy owej komisji redakcyjnej. I chcielibyśmy też wyjaśnić, czy ten papier w wysokości 4 - 5 tys. ton rocznie to jest dodatkowy papier, poza postulatem pana Krzysztofa Kozłowskiego, czy to jest papier w ramach tego. No i więcej by się tu pytań jeszcze skojarzyło.</p>
<p><em>Przewodniczący:</em></p>
<p>Przepraszam bardzo, tylko w sprawie... Tutaj nieporozumienie polega na tym, że już na „stoliku” politycznym była mowa o rodzaju gazety przedwyborczej, w okresie kampanii wyborczej. Czyli gazety... gazety? Jednodniówek licznych, co parę dni ukazujących się - bo to nawet nie miałoby charakteru ściśle gazety - który umożliwiłby prezentowanie kandydatów przez stronę opozycyjną. I ta gazeta wyborcza opozycyjna chcielibyśmy, żeby przeszła w dziennik informacyjny.</p>
<p>Dlatego uważamy, widzimy pewne iunctim między możliwością wydawania gazety wyborczej i później dziennika informacyjnego. Ale to są dwie trochę różne rzeczy, bo oczywiście nikt nie uruchomi dziennika w sensie ścisłym w ciągu kilku tygodni, czy nawet paru miesięcy, to jest za wielkie przedsięwzięcie. Można tylko uruchomić taki biuletyn wyborczy.</p>
<p><em>Ob.                      :</em></p>
<p>Jeśli można, słówko wyjaśnienia. Celem tego dokumentu po prostu byłoby zwrócenie uwagi na szereg po prostu wymogów praktycznych, bo jak rozumiem zgoda istnienie, natomiast istnieje potrzeba sprecyzowania kalendarza i spełnienia pewnych wymogów praktycznych, niezależnie od świetlanej przyszłości wolnorynkowej jaka nas czeka, już teraz.</p>
<p>I trzecia sprawa to powiązanie tej sprawy z kwestią wyborów, być może w formie gazety wyborczej, czy przedwyborczej. Oczywiście musiałby to być pewien proces. Natomiast na czym by nam zależało, to na zapisaniu po prostu pewnych konkretnych etapów i zobowiązań. Niestety, zobowiązań strony rządowej, że te etapy mogłyby być tak, a nie inaczej realizowane.</p>
<p><em>Przewodniczący:</em></p>
<p>Przepraszam bardzo, ale muszę bronić praw obywatelskich ministra Jerzego Urbana. Ma głos.</p>
<p><em>Minister Jerzy Urban:</em></p>
<p>Ja tak tylko do ostatniej wypowiedzi pana Moskwy chcę powiedzieć, że owszem, tylko etapy my widzimy nie tylko w czasie, ale różne etapy polityczne, zależne od rozwoju sytuacji. Czy się pobijemy, czy zaczniemy współżyć, jak to w małżeństwie z niechęcią, ale w jakiś sposób znośny. To tak, przepraszam...</p>
<p>Natomiast moją intencją jest, żeby zaproponować jednak wyposażenie tego zespołu redakcyjnego w jakieś wskazówki metodologiczne, nad czym on właściwie ma pracować, żebyśmy się co do tego dogadali. Bo boję się, że to będzie inaczej kręcenie się w kółko.</p>
<p>I ja proponuję, żeby rzeczywiście to był rzeczowy zapis co do czego dogadaliśmy się, z ideologią na moment obecny, jako początek pewnego procesu. Do tego oczywiście można załączać dowolną ilość załączników reprezentujących ogromną ilość stanowisk. Ale jeżeli nie uda nam się sporządzić dokumentu, który będzie zawierał to, do czego dogadaliśmy się, a czego nikt nie traktuje jako ideał, tylko jako jakiś kompromis odpowiadający temu etapowi rozwoju i tym sprawom, którymi zajmuje się „okrągły stół”, no to to nie będzie miało, po pierwsze - waloru jakiejś umowy na teraz, bo wszystko będzie podważone jako ohydne. Po drugie - to się rozpłynie w tych rozbieżnościach, których będą nieskończone ilości. Mnie chodzi tu o rzecz czysto praktyczną, bo przecież przed opinią publiczną - jak to podkreślał Krzysztof Toeplitz - i tak wszyscy przecież wyrażają swój punkt widzenia w sposób nieskrępowany żadnym dokumentem.</p>
<p>Jednakże my jesteśmy pewnym zespołem roboczym, usługowym, podzespołem usługowym w stosunku do zespołu politycznego, który z tego dorobku ma coś wyjąć, jakieś konkretne rzeczy. I potem łącznie z innymi sprawami, porozumień wyborczych, co do ustroju państwa i innych, przekazać „okrągłemu stołowi”.</p>
<p>Myślę, że nie należy obarczać tego co mamy użytkowo stworzyć balastem dokumentów dla historii, czy jakichś stanowisk generalnych, odrębnych, odmiennych itd., bo to nie jest nasza rola. My nie pracujemy dla historii, ani w świetle jupiterów, tylko mamy się porozumieć tam, gdzie można w rzeczowych sprawach po to, żeby to przekazać instytucjom o wyższych kompetencjach.</p>
<p>Ja bym proponował wyposażyć ten zespół redakcyjny w jakieś zalecenia o charakterze dosyć roboczym. I proponuję zarazem, żeby może to omówić i żeby to był jakiś zarys porozumienia wielostronnego, nad czym ten zespół redakcyjny ma pracować. Dziękuję.</p>
<p><em>Przewodniczący:</em></p>
<p>Dziękuję bardzo. Czy w tej sprawie projektu do projektu dokumentu końcowego, tzn. jak powinien on wyglądać, jaki ma przybrać kształt?</p>
<p>Czy ktoś z państwa? Adam Michnik prosi o głos.</p>
<p><em>Ob. Adam Michnik:</em></p>
<p>Mnie się wydaje, że myśląc o konstruowaniu takiego dokumentu ja namawiałbym pana ministra Urbana do unikania tej małżeńskiej metafory, dlatego że tu zawsze istnieje wtedy niebezpieczeństwo, że jedna strona może myśleć, że nieźle byłoby zostać wdową czy wdowcem. Więc ja myślę, że ten dokument, o którym rozmawiamy on z jednej strony, musi być jakoś myślowo wkomponowany w coś co będzie całościowym dokumentem „okrągłego stołu” jeśli ja rozumiem dobrze. W związku z tym bez wątpienia to co zbieżne powinno się znaleźć i podzielam wypowiedziane tu opinie, że powinno to się znaleźć w takim kontekście, żeby było oczywiste, że to jest punkt wyjścia do jakiegoś ładu.</p>
<p>Tu byłaby uwaga pierwsza. Uwaga druga bardzo myślę byłoby dobrze, żeby tam było jak najwięcej konkretów i jak najmniej stwierdzeń o charakterze ogólnym w rodzaju kultura jest wartością itd., no bo to jakby wiemy, to to może doprowadzić do zamulenia. Więc konkretów jak najwięcej.</p>
<p>Uwaga trzecia - ja podzielam opinię mojego sąsiada prof. Jacka Woźniakowskiego, że trudno sobie wyobrazić taki dokument bez tak czy inaczej - można tu właśnie o formie rozmawiać rozumianego protokołu rozbieżności, po prostu dla... mówiąc najprościej - dla uwiarygodnienia tego dokumentu, bez protokołu rozbieżności on jest niewiarygodny i rzecz nie jest w tym czego się obawia pan Toeplitz, że tutaj obie strony zbudują jakiś utopijne wizje świetlanej przyszłości, tylko że rzecz jest w tym, że przynajmniej nasza strona czuje się w obowiązku sformułować jakie sprawy uważa za najbardziej pilne i cele do których w ramach obowiązujących przepisów prawa konstytucyjnego będzie dążyć.</p>
<p>To jest taki rodzaj obligu przed opinią publiczną. Przestrzegam przed przywiązywaniem do tego dokumentu nadmiernej wagi. Jest tak jak mówił pan minister i pan prezes, i pan Toeplitz, to zdecyduje życie, proces pewien i jeżeli się zdołamy ten proces uruchomić, a jak rozumiem istnieje w tym kierunku doba wola, to żaden protokół rozbieżności mu nie zaszkodzi.</p>
<p>Jeżeli tej dobrej woli po obu stronach nie stanie, bądź też nie poradzimy sobie z sytuacją zewnętrzną, to żaden dokument klajstrujący rozbieżności temu nie pomoże i proponuję tutaj się trzymać tego zdroworozsądkowego stanowiska.</p>
<p>Uwaga formalna do tego co mówił kolega z naszej delegacji Janek Dworak. Ja tutaj chcę powiedzieć za tę replikę 3-dniową ja się czuję się współodpowiedzialny wczoraj w atmosferze bardzo rzeczowej i poważnej dyskutowaliśmy na podgrupie i wychodząc od proponowanej formuły, że replika winna być bezzwłoczna, ustaliliśmy, wychodząc sobie nawzajem naprzeciw, żeby była nie dłuższa niż 3 dni. To ten kompromis jest, ale mnie się wydaje to jest kompromis do przyjęcia i kompromis, który mówiąc najprościej replikujący jest zainteresowany, dlatego że trzy dni jak wskazuje empiria jest to po postu znacznie szybciej niż bez zwłoki.</p>
<p>Uwaga ostatnia. W tym dokumencie jeżeli on w ogóle ma mieć jakiś inny sens poza ozdobą musi być sformułowanie jakieś to - to będziemy szukali, gimnastykowali się, ale to z góry sygnalizuję - musi być sformułowanie o zaniechaniu represji w stosunku do drugiego obiegu.</p>
<p>Jeżeli - takiego sformułowania nie będzie to ten dokument będzie pełnił odwrotną funkcję od tego, której panowie byście sobie mogli życzyć, mianowicie on się stanie tarczą strzelniczą ułatwiającą blokowanie tego procesu, o który nam chodzi.</p>
<p>I wreszcie uwaga ostatnia - jeżeli mogę dać wyraz swojemu stanowi ducha, to mnie w tych wszystkich rozmowach na podgrupach, mnie najbardziej odpowiada pewien ton tych rozmów, to znaczy że w pewnym momencie strony jakby przyjmowały robocze założenie dobrej woli, dobrej intencji partnera i wychodziły na szukanie rozwiązań, które by służyły nie wam, nie nam tylko wspólnemu dobru. I chciałbym, żeby redakcja nad tym dokumentem była właśnie taka.</p>
<p><em>Przewodniczący:</em></p>
<p>Dziękuję panu Michnikowi.</p>
<p>Jeżeli nie ma dalszych pytań - pan Tabkowski proszę bardzo.</p>
<p><em>Ob. Sławomir Tabkowski:</em></p>
<p>Ja chciałbym mówiąc o tym dokumencie, który mamy przygotować, chciałbym się posłużyć argumentem rozumowania, które przedstawił pan Dworak przed chwilą, a potem chcę się posłużyć - uważam że taki system rozumowania raczej nam nie powinien towarzyszyć w budowaniu tego dokumentu, który jest przed nami.</p>
<p>Z jednej strony pan Dworak zaproponował, aby prawo do repliki było automatyczne w okresie wyborów. Wiadomo, jeśli „Solidarność” czy ktoś inny uznaje, że trzeba replikować to automatycznie, a z drugiej strony rozpoczął pewien wywód mówiący, że jeśli chodzi o tę replikę i to w tym RWE to to nie jest taka sprawa, to trzeba rozważyć, popatrzyć itd. Ja proponuję, abyśmy przyjęli parytet jeśli możemy prosić, bo proszę państwa taki system rozumowania przypomina taką rzecz, że są równi i równiejsi. To my zdaje się siedzimy również po to, żeby likwidować tego rodzaju systemy rozumowania. To tak nie można.</p>
<p>Druga sprawa - proszę państwa dyskutujemy na temat nowelizacji cenzury, zapiszemy to czy tamto, czyli wobec tego mamy zamiar przestrzegać prawa, prawda a z drugiej strony mówimy o tym, żeby wszystkie wydawnictwa drugiego obiegu, cały drugi obieg albo inaczej cały obieg nie pierwszy nie był represjonowany, cały - podkreślam drugi obieg bez zastrzeżeń. Tak nie można, w ogóle po co my rozmawiamy o tej cenzurze, właściwie nie bardzo wiadomo. To znaczy ja wiem oczywiście po to, ale ja proponuję również przyjąć pewien rodzaj konsekwencji myślenia w tej sprawie. Wtedy będzie nam po prostu wygodniej i nie będziemy tworzyli takich dla mnie przynajmniej niezwykle niejasnych sytuacji po prostu bądź też bardzo jasnych.</p>
<p>Dziękuję.</p>
<p><em>Przewodniczący:</em></p>
<p>Dziękuję bardzo.</p>
<p>Proszę Państwa! Do głosu zapisane formalnie są jeszcze dwie osoby. Z naszej strony pan Boguta, pan Bartosz. Więc jest godzina druga z minutami. Mamy powołać komisję redakcyjną. Czy kontynuujemy dyskusję, czy nie?</p>
<p>Pan współprzewodniczący?</p>
<p><em>Ob. Bogdan Jachacz:</em></p>
<p>Panie Przewodniczący!</p>
<p>Ja sądzę, że chyba dotrwamy przez te 10 minut najwyżej, aby wysłuchać obu panów zgłoszonych.</p>
<p><em>Przewodniczący:</em></p>
<p>W takim razie bardzo proszę o krótkie naprawdę wypowiedzi obu panów, żeby stało się zadość porządkowi dziennemu i potem jeszcze parę słów na temat komisji redakcyjnej.</p>
<p>Głos ma pan Grzegorz Boguta.</p>
<p><em>Ob. Grzegorz Boguta:</em></p>
<p>Ja rzeczywiście krótko chciałem kilka uwag rzucić konkretnych, które mogłyby nam się przydać przy opracowywaniu dokumentu końcowego i wołałbym żeby te sprawy nam nie umknęły.</p>
<p>Ja szalenie serio traktuję to co powiedział na pierwszym naszym spotkaniu minister Urban o kreacjonizmie czyli o tym, że z jednej strony, że ustawa o przedsiębiorczości rzeczywiście stwarza dobre warunki do zakładania nowych przedsiębiorstw między innymi również i wydawnictw, i przedsiębiorstw kolportażowych, i że strona rządowa będzie popierać te starania.</p>
<p>Ja bym jednak tutaj chciał pokazać pewną sprzeczność intencji z istniejącą rzeczywistością. Otóż moim zdaniem należy dość ostrej rewizji poddać przepisy podatkowe i celne w tej dziedzinie. I ja bym chciałbym zgłosić pewien taki ogólny postulat, że wszystko to co służy wytwarzaniu kultury - tak szeroko pojętej kultury, powinno spotkać się z pewną szczególną ochroną w związku z przepisami podatkowymi i celnymi.</p>
<p>Otóż dwa drobne przykłady. Sprawa sprzętu poligraficznego, Polska nie jest producentem sprzętu poligraficznego. Ceny wolnorynkowe w Polsce są bardzo wysokie. Otóż moim zdaniem konieczne jest zniesienie barier celnych W tej chwili opłata celna wynosi 15% od wartości sprowadzanej maszyny z Zachodu. Po drugie kwestia zwolnienia od darowizn tego typu. To jest dość poważny paradoks, w krajach zachodnich można kupić używane maszyny poligraficzne bardzo tanio, nawet ceny nie przekraczają kilkuset dolarów podatku, natomiast od darowizn tego typu naliczane są od cen wolnorynkowych w Polsce, a więc od wartości co najmniej kilkunastu milionów złotych i są to darowizny najwyżej opodatkowane.</p>
<p>Więc chciałbym zwrócić uwagę na ten jeden aspekt, kwestię zniesienia barier celnych i podatków od darowizn od sprzętu poligraficznego.</p>
<p>Druga sprawa to jest kwestia zakładania wydawnictw i spółek prasowych. Otóż to wiąże się z podnoszoną tutaj kwestią komercjalizacji. Otóż jeżeli można byłoby rozważyć kwestię zwolnień podatkowych dla nowozakładanych wydawnictw i spółek prasowych, no powiedzmy na okres 5 lat i rozważyć sprawę daleko idących ulg podatkowych dla istniejących już wydawnictw, tych państwowych, spółdzielczych czy prywatnych jak to zwał wszystko jedno, dla nowozakładanych wydawnictw jest to sprawa o tyle istotna, że większość z nich startować będzie czy chce startować bez jakiegokolwiek kapitału.</p>
<p>I tu wkraczamy w sferę właśnie podnoszoną często - kwestię komercjalizacji. Otóż i tu jest ogólniejsza uwaga, że jeżeli mielibyśmy do czynienia z takimi ulgami wówczas wydawnictwa uniknęłyby zapewne publikowania książek poczytnych, ale wątpliwej wartości dobrze sprzedawanych, zaś drukarnie zamiast zarabiać na druku metek, naklejek czy dyplomów uznania dla MSW i wielu innych bogatych instytucji, mogłyby po prostu zarabiać na druku książek i pism istotnych dla kultury polskiej.</p>
<p>Dziękuję.</p>
<p><em>Ob. Bogdan Jachacz:</em></p>
<p>Spotkałem akurat w gazecie „Sprawy i ludzie” redagowanej przez następnego mówcę wypowiedź pana Lecha Wałęsy, która się niemal wprost odnosi do wypowiedzi pana Boguty. Czy koresponduje z jego wypowiedzią, mianowicie pytanie brzmiało: „Społeczeństwo nie jest poinformowane jak odebrać środki masowego przekazu stalinowcom”. Odpowiedź pana Wałęsy brzmiała tak: „Prawda jest taka, że dzisiaj mamy więcej tytułów i maszyn niż strona rządowa. Oczywiście odpowiednie rozmowy na ten temat trwają”.</p>
<p>Ale trzeba się - dla nas ważna jest kwestia teraz kwestia telewizji. Ale trzeba się zastanowić, czy ubijemy interes z telewizją, czy nie lepiej byłoby załatwić własnego satelitę, kupimy satelitę itd.</p>
<p>Tutaj głównie mi chodzi o ten aspekt majątkowy, gdyż nie po raz pierwszy przewodniczący „Solidarności” deklaruje dość duży potencjał jak rozumiem poligraficzny itd. Nie mówię o finansowym, w każdym razie poligraficzny w postaci sprzętu, zaplecza itd. No, a pan Boguta postawił szereg nowych kwestii w kontekście tych spółek i wydawnictw, które jeszcze nie istnieją, one może istnieją, nie wiem, a chciałyby istnieć, czy chciałyby powstawać. To jest tworzenie nowej sytuacji w pewnym sensie, merytorycznie nowej sytuacji i stąd moje pytanie jak czytać wypowiedź pana Wałęsy dotyczącą jak gdyby tych spraw?</p>
<p><em>Ob. Bartosz:</em></p>
<p>Proszę państwa - przepraszam to nie jest związane z komunikatem i z redakcją dokumentu końcowego, ale ma się do tego w linii prostej, mianowicie idzie mi o to, o co już apelował pan Krzysztof Toeplitz. Mianowicie o kulturę współżycia między kolegami, koleżankami dziennikarzami, o różnej orientacji politycznej światopoglądowej itd. Idzie mi mianowicie o wypraktykowanie wszędzie także poza stolicą, także poza konferencją prasową ministra Urbana, gdzie jak wiadomo koledzy dziennikarze z ośrodka prasowego Lecha Wałęsy są równoprawnymi członkami, idzie mi po prostu o możliwość roboczych koleżeńskich kontaktów tego typu, żeby nie trzeba było pisać podań na przykład do biura prasowego wizyty Lecha Wałęsy we Wrocławiu, podań ma być podanie, żeby nie była dowolność w dopuszczaniu, żeby nie było decyzji, że tego dopuszczamy, tamtego nie dopuszczamy, bo jeżeli jesteśmy demokraci, to bądźmy demokratami.</p>
<p>Chodzi o to, żeby nie było takich wypadkach jak niedopuszczanie również telewizji wrocławskiej na przykład ostatnio na wiecu politechniki. A więc mój głos jest apelem do państwa, żeby na tych, na których macie realny wpływ, bo wyobrażam sobie, że nie na wszystkich możecie, ani na Morawieckiego, ani na Gwiazdę, ale na tych na których macie realny wpływ, żeby powiedzieć, że z kolegami z pierwszego czy z innego jak tam nazwiecie - reżimowa prasa, czy pierwszy obieg to nie o to chodzi, żeby próbowali współżyć, tak jak my tutaj w sensie takim ogólnym teoretycznym i bardzo potrzebnym, ale w jakiejś atmosferze wielkiej kultury, żeby to się zaczęło dziać także poza Warszawą.</p>
<p>Rozumiemy wszelkie urazy, wszelkie zaszłości i potrafimy nad wieloma sprawami, których nam się tutaj przy tym stole na pewno by się nie podobały, przejść do porządku, przełknąć niejedno, ale żeby skoro mowa jest w naszym współdziałaniu w gruncie rzeczy w trakcie kampanii o konkurencyjnym współdziałaniu w trakcie kampanii wyborczej, żeby po prostu zapanowały - użyję tutaj określenia „europejskie zwyczaje” i to jest mój apel, jak gdyby drobny przyczynek do tego, że współżycie nasze również w prasie, również między kolegami dziennikarzami musi nabrać pewnej cechy normalności przy wszystkich różnicach, takich czy innych.</p>
<p>I dziękuję za wysłuchanie tego apelu.</p>
<p><em>Przewodniczący:</em></p>
<p>Dziękuję bardzo. Jestem upoważniony do stwierdzenia, że tego rodzaju bariery nie neguję ich istnienia w różnych ośrodkach, ale nie tylko są sprzeczne z tym co chcielibyśmy, żeby istniało i zapanowało w Polsce, jak również biuro prasowe Lecha Wałęsy deklaruje, że nie ma żadnych przeszkód w udziale prasy pierwszego obiegu, oficjalnej czy jak pan - czy niezależnej partyjnej niezależnej w imprezach tego typu, jakie pan wymienił. Bardzo byłoby mi przykro gdyby takie przypadki się zdarzały.</p>
<p>Proszę Państwa! Lista mówców została wyczerpana, obiad czeka. Wobec czego tylko co do naszej przyszłości najbliższej. Powołujemy jak rozumiem komisję redakcyjną dwustronną, ja pozwolę sobie może odczytać natychmiast z naszej strony, żeby nikt tu nie był niczym zaskoczony. Komisja zbierze się, może zebrać się już w najbliższych dniach, a w każdym razie powinna obradować we własnych gronach, a może spotkać się również w zestawie dwustronnym to jest do czwartku powinny być przygotowane jakieś materiały, żebyśmy zasiedli w czwartek, rozumiem przed południem czy po południu? Przed południem już z udziałem obu współprzewodniczących i przygotowali na piątek coś co będzie miało „ręce i nogi”.</p>
<p>Jeśli chodzi o naszą stronę komisji redakcyjnej prosiłbym o kontakt poprzez asystentkę naszego stołu z panem Maciejem Iłowieckim, który będzie przygotowywał, no bo ja muszę jednak wrócić i coś porobić w Krakowie, ponadto trzy osoby, które brały udział w grupkach, to nie jest pejoratywne określenie, pan Ambroziak, przepraszam za kolejność, pani Jankowska, pan Kofman, ponadto Marcin Król i Adam Michnik.</p>
<p>To jest ta nasza propozycja będziemy wdzięczni również za wkład strony koalicyjno-rządowej. I cóż rozumiem, że do czwartku pomyślimy nad tym jak ten dokument myślę, że w czterech, pięciu rozdziałach możliwie zwięzłych ujęty, z tym że rozumiem, że pierwszy rozdział byłyby to cele i drogi prowadzące do nowego ładu informacyjnego, czyli te założenia docelowe. Drugi rozdział tak sobie wyobrażam obejmowałby sprawy prawne, prawo prasowe i ustawę o cenzurze, trzeci prasa związkowa, niezależna, problemy papieru; czwarty - radio-telewizja, piąty - drugi obieg.</p>
<p>W każdym z tych rozdziałów widziałbym na początek naprawdę, chcielibyśmy wyeksponować to do czegośmy doszli wspólnie, w ramach tego tematu uzgodniono to a to, ale równocześnie strona jedna stwierdza, że jest to mały krok do przodu bądź w bok, natomiast należałoby i tutaj przerzucić do załączników, czy wmontować to niech się komisja redakcyjna już nad się tym pogłowi i pomyśli. To będzie zależało choćby od rozmiarów tego tekstu, nie może być tekst całkowicie karykaturalnie jakoś wykrzywiony w kierunku równych dygresji, wstawek i odnośników.</p>
<p><em>Ob. Bogdan Jachacz:</em></p>
<p>W pełni zgadzam się panie przewodniczący. Tak że i w pewnym sensie do struktury proponowanego dokumentu, czy proponowanej struktury dokumentu. Oczywiście można by tutaj jeszcze podjąć dyskusję czy ten rozdział piąty nie mógłby się - nie dałby się ożenić ze „stolikiem” trzecim, dotyczącym prasy związkowej, papieru itd.</p>
<p><em>Ob. Jerzy Urban:</em></p>
<p>Bo to tak tworzy się wrażenie, jakby budowana została prasa legalna i nielegalna reprezentująca niezależne siły polityczne.</p>
<p><em>Ob. Bogdan Jachacz:</em></p>
<p>Ale to jest przedmiot, którym się jak rozumiem zajmie komitet redakcyjny, żeby...</p>
<p>Chciałbym zaproponować z naszej strony do tego zespołu pana Krzysztofa Teodora Toeplitza, pana Protakiewicza, pana Brodzkiego, pana Leśniaka, a więc cztery osoby, miałbym jeszcze dwa miejsca. Ja rozumiem, że ta zasada nie wykluczałaby możliwości udziału w pracy jakichś doradców czy ekspertów, co do których jeszcze porozumiałbym się panie przewodniczący z moimi kolegami z koalicji, myślę o OPZZ, ZSL, SD itd. i postaralibyśmy się zgłosić przez swojego asystenta komplet naszego składu, zgłosimy panu Maciejowi Iłowieckiemu, natomiast jeśli można na zakończenie jeszcze coś zaproponować. Uważam, że warto by, aby ta komisja redakcyjna podjęła już w poniedziałek pracę.</p>
<p>Słowem przekażemy panu Maciejowi Iłowieckiemu skład naszej grupy do komitetu redakcyjnego wraz z szefem jak gdyby. To ułatwi wzajemne - obu panów - kontakty.</p>
<p><em>Przewodniczący:</em></p>
<p>Ja sadziłbym, że w poniedziałek gdyby udało się grupom małym skończyć pracę, a we wtorek przystąpiłaby komisja, no to byłoby chyba prawidłowo. Żeby nie w ciemno montować ten dokument końcowy, tylko w oparciu już o wyniki wszystkich grup roboczych.</p>
<p>Z tym, że my pewne tematy jeszcze sobie dogadamy w czwartek między innymi papierowe, jak będziemy już montować.</p>
<p>O której godzinie w czwartek? 10.00, czyli komisja redakcyjna w komplecie wraz ze współprzewodniczącymi spotyka się w czwartek w tym budynku o godzinie 10.00</p>
<p><em>Ob. Jerzy Urban:</em></p>
<p>Jeśli są problemy lokalowe, to ja mam drugi budynek rządowy do dyspozycji, gdzie są liczne sale i salony.</p>
<p><em>Przewodniczący:</em></p>
<p>Czyli komisja redakcyjna w komplecie wraz ze współprzewodniczącymi spotyka się w czwartek w tym budynku o godzinie 10.00.</p>
<p>Chciałem podziękować państwu za udział i za może dość wyczerpujące tym razem obrady, ale chyba niezbędne.</p>
